03050001- br̥hadaśva uvāca
03050001a āsīd rājā nalo nāma vīrasenasuto balī
03050001c upapanno guṇair iṣṭai rūpavān aśvakovidaḥ
03050002a atiṣṭhan manujendrāṇāṁ mūrdhni devapatir yathā
03050002c upary upari sarveṣām āditya iva tejasā
03050003a brahmaṇyo vedavic chūro niṣadheṣu mahīpatiḥ
03050003c akṣapriyaḥ satyavādī mahān akṣauhiṇīpatiḥ
03050004a īpsito varanārīṇām udāraḥ saṁyatendriyaḥ
03050004c rakṣitā dhanvināṁ śreṣṭhaḥ sākṣād iva manuḥ svayam
03050005a tathaivāsīd vidarbheṣu bhīmo bhīmaparākramaḥ
03050005c śūraḥ sarvaguṇair yuktaḥ prajākāmaḥ sa cāprajaḥ
03050006a sa prajārthe paraṁ yatnam akarot susamāhitaḥ
03050006c tam abhyagacchad brahmarṣir damano nāma bhārata
03050007a taṁ sa bhīmaḥ prajākāmas toṣayām āsa dharmavit
03050007c mahiṣyā saha rājendra satkāreṇa suvarcasam
03050008a tasmai prasanno damanaḥ sabhāryāya varaṁ dadau
03050008c kanyāratnaṁ kumārāṁś ca trīn udārān mahāyaśāḥ
03050009a damayantīṁ damaṁ dāntaṁ damanaṁ ca suvarcasam
03050009c upapannān guṇaiḥ sarvair bhīmān bhīmaparākramān
03050010a damayantī tu rūpeṇa tejasā yaśasā śriyā
03050010c saubhāgyena ca lokeṣu yaśaḥ prāpa sumadhyamā
03050011a atha tāṁ vayasi prāpte dāsīnāṁ samalaṁkr̥tam
03050011c śataṁ sakhīnāṁ ca tathā paryupāste śacīm iva
03050012a tatra sma bhrājate bhaimī sarvābharaṇabhūṣitā
03050012c sakhīmadhye ’navadyāṅgī vidyut saudāminī yathā
03050012e atīva rūpasaṁpannā śrīr ivāyatalocanā
03050013a na deveṣu na yakṣeṣu tādr̥g rūpavatī kva cit
03050013c mānuṣeṣv api cānyeṣu dr̥ṣṭapūrvā na ca śrutā
03050013e cittapramāthinī bālā devānām api sundarī
03050014a nalaś ca naraśārdūlo rūpeṇāpratimo bhuvi
03050014c kandarpa iva rūpeṇa mūrtimān abhavat svayam
03050015a tasyāḥ samīpe tu nalaṁ praśaśaṁsuḥ kutūhalāt
03050015c naiṣadhasya samīpe tu damayantīṁ punaḥ punaḥ
03050016a tayor adr̥ṣṭakāmo ’bhūc chr̥ṇvatoḥ satataṁ guṇān
03050016c anyonyaṁ prati kaunteya sa vyavardhata hr̥cchayaḥ
03050017a aśaknuvan nalaḥ kāmaṁ tadā dhārayituṁ hr̥dā
03050017c antaḥpurasamīpasthe vana āste rahogataḥ
03050018a sa dadarśa tadā haṁsāñ jātarūpaparicchadān
03050018c vane vicaratāṁ teṣām ekaṁ jagrāha pakṣiṇam
03050019a tato ’ntarikṣago vācaṁ vyājahāra tadā nalam
03050019c na hantavyo ’smi te rājan kariṣyāmi hi te priyam
03050020a damayantīsakāśe tvāṁ kathayiṣyāmi naiṣadha
03050020c yathā tvad anyaṁ puruṣaṁ na sā maṁsyati karhi cit
03050021a evam uktas tato haṁsam utsasarja mahīpatiḥ
03050021c te tu haṁsāḥ samutpatya vidarbhān agamaṁs tataḥ
03050022a vidarbhanagarīṁ gatvā damayantyās tadāntike
03050022c nipetus te garutmantaḥ sā dadarśātha tān khagān
03050023a sā tān adbhutarūpān vai dr̥ṣṭvā sakhigaṇāvr̥tā
03050023c hr̥ṣṭā grahītuṁ khagamāṁs tvaramāṇopacakrame
03050024a atha haṁsā visasr̥puḥ sarvataḥ pramadāvane
03050024c ekaikaśas tataḥ kanyās tān haṁsān samupādravan
03050025a damayantī tu yaṁ haṁsaṁ samupādhāvad antike
03050025c sa mānuṣīṁ giraṁ kr̥tvā damayantīm athābravīt
03050026a damayanti nalo nāma niṣadheṣu mahīpatiḥ
03050026c aśvinoḥ sadr̥śo rūpe na samās tasya mānuṣāḥ
03050027a tasya vai yadi bhāryā tvaṁ bhavethā varavarṇini
03050027c saphalaṁ te bhavej janma rūpaṁ cedaṁ sumadhyame
03050028a vayaṁ hi devagandharvamanuṣyoragarākṣasān
03050028c dr̥ṣṭavanto na cāsmābhir dr̥ṣṭapūrvas tathāvidhaḥ
03050029a tvaṁ cāpi ratnaṁ nārīṇāṁ nareṣu ca nalo varaḥ
03050029c viśiṣṭāyā viśiṣṭena saṁgamo guṇavān bhavet
03050030a evam uktā tu haṁsena damayantī viśāṁ pate
03050030c abravīt tatra taṁ haṁsaṁ tam apy evaṁ nalaṁ vada
03050031a tathety uktvāṇḍajaḥ kanyāṁ vaidarbhasya viśāṁ pate
03050031c punar āgamya niṣadhān nale sarvaṁ nyavedayat
03051001- br̥hadaśva uvāca
03051001a damayantī tu tac chrutvā vaco haṁsasya bhārata
03051001c tadā prabhr̥ti nasvasthā nalaṁ prati babhūva sā
03051002a tataś cintāparā dīnā vivarṇavadanā kr̥śā
03051002c babhūva damayantī tu niḥśvāsaparamā tadā
03051003a ūrdhvadr̥ṣṭir dhyānaparā babhūvonmattadarśanā
03051003c na śayyāsanabhogeṣu ratiṁ vindati karhi cit
03051004a na naktaṁ na divā śete hā heti vadatī muhuḥ
03051004c tām asvasthāṁ tadākārāṁ sakhyas tā jajñur iṅgitaiḥ
03051005a tato vidarbhapataye damayantyāḥ sakhīgaṇaḥ
03051005c nyavedayata nasvasthāṁ damayantīṁ nareśvara
03051006a tac chrutvā nr̥patir bhīmo damayantīsakhīgaṇāt
03051006c cintayām āsa tat kāryaṁ sumahat svāṁ sutāṁ prati
03051007a sa samīkṣya mahīpālaḥ svāṁ sutāṁ prāptayauvanām
03051007c apaśyad ātmanaḥ kāryaṁ damayantyāḥ svayaṁvaram
03051008a sa saṁnipātayām āsa mahīpālān viśāṁ pate
03051008c anubhūyatām ayaṁ vīrāḥ svayaṁvara iti prabho
03051009a śrutvā tu pārthivāḥ sarve damayantyāḥ svayaṁvaram
03051009c abhijagmus tadā bhīmaṁ rājāno bhīmaśāsanāt
03051010a hastyaśvarathaghoṣeṇa nādayanto vasuṁdharām
03051010c vicitramālyābharaṇair balair dr̥śyaiḥ svalaṁkr̥taiḥ
03051011a etasminn eva kāle tu purāṇāv r̥ṣisattamau
03051011c aṭamānau mahātmānāv indralokam ito gatau
03051012a nāradaḥ parvataś caiva mahātmānau mahāvratau
03051012c devarājasya bhavanaṁ viviśāte supūjitau
03051013a tāv arcitvā sahasrākṣas tataḥ kuśalam avyayam
03051013c papracchānāmayaṁ cāpi tayoḥ sarvagataṁ vibhuḥ
03051014- nārada uvāca
03051014a āvayoḥ kuśalaṁ deva sarvatragatam īśvara
03051014c loke ca maghavan kr̥tsne nr̥pāḥ kuśalino vibho
03051015- br̥hadaśva uvāca
03051015a nāradasya vacaḥ śrutvā papraccha balavr̥trahā
03051015c dharmajñāḥ pr̥thivīpālās tyaktajīvitayodhinaḥ
03051016a śastreṇa nidhanaṁ kāle ye gacchanty aparāṅmukhāḥ
03051016c ayaṁ loko ’kṣayas teṣāṁ yathaiva mama kāmadhuk
03051017a kva nu te kṣatriyāḥ śūrā na hi paśyāmi tān aham
03051017c āgacchato mahīpālān atithīn dayitān mama
03051018a evam uktas tu śakreṇa nāradaḥ pratyabhāṣata
03051018c śr̥ṇu me bhagavan yena na dr̥śyante mahīkṣitaḥ
03051019a vidarbharājaduhitā damayantīti viśrutā
03051019c rūpeṇa samatikrāntā pr̥thivyāṁ sarvayoṣitaḥ
03051020a tasyāḥ svayaṁvaraḥ śakra bhavitā nacirād iva
03051020c tatra gacchanti rājāno rājaputrāś ca sarvaśaḥ
03051021a tāṁ ratnabhūtāṁ lokasya prārthayanto mahīkṣitaḥ
03051021c kāṅkṣanti sma viśeṣeṇa balavr̥traniṣūdana
03051022a etasmin kathyamāne tu lokapālāś ca sāgnikāḥ
03051022c ājagmur devarājasya samīpam amarottamāḥ
03051023a tatas tac chuśruvuḥ sarve nāradasya vaco mahat
03051023c śrutvā caivābruvan hr̥ṣṭā gacchāmo vayam apy uta
03051024a tataḥ sarve mahārāja sagaṇāḥ sahavāhanāḥ
03051024c vidarbhān abhito jagmur yatra sarve mahīkṣitaḥ
03051025a nalo ’pi rājā kaunteya śrutvā rājñāṁ samāgamam
03051025c abhyagacchad adīnātmā damayantīm anuvrataḥ
03051026a atha devāḥ pathi nalaṁ dadr̥śur bhūtale sthitam
03051026c sākṣād iva sthitaṁ mūrtyā manmathaṁ rūpasaṁpadā
03051027a taṁ dr̥ṣṭvā lokapālās te bhrājamānaṁ yathā ravim
03051027c tasthur vigatasaṁkalpā vismitā rūpasaṁpadā
03051028a tato ’ntarikṣe viṣṭabhya vimānāni divaukasaḥ
03051028c abruvan naiṣadhaṁ rājann avatīrya nabhastalāt
03051029a bho bho naiṣadha rājendra nala satyavrato bhavān
03051029c asmākaṁ kuru sāhāyyaṁ dūto bhava narottama
03052001- br̥hadaśva uvāca
03052001a tebhyaḥ pratijñāya nalaḥ kariṣya iti bhārata
03052001c athainān paripapraccha kr̥tāñjalir avasthitaḥ
03052002a ke vai bhavantaḥ kaś cāsau yasyāhaṁ dūta īpsitaḥ
03052002c kiṁ ca tatra mayā kāryaṁ kathayadhvaṁ yathātatham
03052003a evam ukte naiṣadhena maghavān pratyabhāṣata
03052003c amarān vai nibodhāsmān damayantyartham āgatān
03052004a aham indro ’yam agniś ca tathaivāyam apāṁpatiḥ
03052004c śarīrāntakaro nr̥̄ṇāṁ yamo ’yam api pārthiva
03052005a sa vai tvam āgatān asmān damayantyai nivedaya
03052005c lokapālāḥ sahendrās tvāṁ samāyānti didr̥kṣavaḥ
03052006a prāptum icchanti devās tvāṁ śakro ’gnir varuṇo yamaḥ
03052006c teṣām anyatamaṁ devaṁ patitve varayasva ha
03052007a evam uktaḥ sa śakreṇa nalaḥ prāñjalir abravīt
03052007c ekārthasamavetaṁ māṁ na preṣayitum arhatha
03052008- devā ūcuḥ
03052008a kariṣya iti saṁśrutya pūrvam asmāsu naiṣadha
03052008c na kariṣyasi kasmāt tvaṁ vraja naiṣadha māciram
03052009- br̥hadaśva uvāca
03052009a evam uktaḥ sa devais tair naiṣadhaḥ punar abravīt
03052009c surakṣitāni veśmāni praveṣṭuṁ katham utsahe
03052010a pravekṣyasīti taṁ śakraḥ punar evābhyabhāṣata
03052010c jagāma sa tathety uktvā damayantyā niveśanam
03052011a dadarśa tatra vaidarbhīṁ sakhīgaṇasamāvr̥tām
03052011c dedīpyamānāṁ vapuṣā śriyā ca varavarṇinīm
03052012a atīva sukumārāṅgīṁ tanumadhyāṁ sulocanām
03052012c ākṣipantīm iva ca bhāḥ śaśinaḥ svena tejasā
03052013a tasya dr̥ṣṭvaiva vavr̥dhe kāmas tāṁ cāruhāsinīm
03052013c satyaṁ cikīrṣamāṇas tu dhārayām āsa hr̥cchayam
03052014a tatas tā naiṣadhaṁ dr̥ṣṭvā saṁbhrāntāḥ paramāṅganāḥ
03052014c āsanebhyaḥ samutpetus tejasā tasya dharṣitāḥ
03052015a praśaśaṁsuś ca suprītā nalaṁ tā vismayānvitāḥ
03052015c na cainam abhyabhāṣanta manobhis tv abhyacintayan
03052016a aho rūpam aho kāntir aho dhairyaṁ mahātmanaḥ
03052016c ko ’yaṁ devo nu yakṣo nu gandharvo nu bhaviṣyati
03052017a na tv enaṁ śaknuvanti sma vyāhartum api kiṁ cana
03052017c tejasā dharṣitāḥ sarvā lajjāvatyo varāṅganāḥ
03052018a athainaṁ smayamāneva smitapūrvābhibhāṣiṇī
03052018c damayantī nalaṁ vīram abhyabhāṣata vismitā
03052019a kas tvaṁ sarvānavadyāṅga mama hr̥cchayavardhana
03052019c prāpto ’sy amaravad vīra jñātum icchāmi te ’nagha
03052020a katham āgamanaṁ ceha kathaṁ cāsi na lakṣitaḥ
03052020c surakṣitaṁ hi me veśma rājā caivograśāsanaḥ
03052021a evam uktas tu vaidarbhyā nalas tāṁ pratyuvāca ha
03052021c nalaṁ māṁ viddhi kalyāṇi devadūtam ihāgatam
03052022a devās tvāṁ prāptum icchanti śakro ’gnir varuṇo yamaḥ
03052022c teṣām anyatamaṁ devaṁ patiṁ varaya śobhane
03052023a teṣām eva prabhāvena praviṣṭo ’ham alakṣitaḥ
03052023c praviśantaṁ hi māṁ kaś cin nāpaśyan nāpy avārayat
03052024a etadartham ahaṁ bhadre preṣitaḥ surasattamaiḥ
03052024c etac chrutvā śubhe buddhiṁ prakuruṣva yathecchasi
03053001- br̥hadaśva uvāca
03053001a sā namaskr̥tya devebhyaḥ prahasya nalam abravīt
03053001c praṇayasva yathāśraddhaṁ rājan kiṁ karavāṇi te
03053002a ahaṁ caiva hi yac cānyan mamāsti vasu kiṁ cana
03053002c sarvaṁ tat tava viśrabdhaṁ kuru praṇayam īśvara
03053003a haṁsānāṁ vacanaṁ yat tat tan māṁ dahati pārthiva
03053003c tvatkr̥te hi mayā vīra rājānaḥ saṁnipātitāḥ
03053004a yadi ced bhajamānāṁ māṁ pratyākhyāsyasi mānada
03053004c viṣam agniṁ jalaṁ rajjum āsthāsye tava kāraṇāt
03053005a evam uktas tu vaidarbhyā nalas tāṁ pratyuvāca ha
03053005c tiṣṭhatsu lokapāleṣu kathaṁ mānuṣam icchasi
03053006a yeṣām ahaṁ lokakr̥tām īśvarāṇāṁ mahātmanām
03053006c na pādarajasā tulyo manas te teṣu vartatām
03053007a vipriyaṁ hy ācaran martyo devānāṁ mr̥tyum r̥cchati
03053007c trāhi mām anavadyāṅgi varayasva surottamān
03053008a tato bāṣpakalāṁ vācaṁ damayantī śucismitā
03053008c pravyāharantī śanakair nalaṁ rājānam abravīt
03053009a asty upāyo mayā dr̥ṣṭo nirapāyo nareśvara
03053009c yena doṣo na bhavitā tava rājan kathaṁ cana
03053010a tvaṁ caiva hi naraśreṣṭha devāś cāgnipurogamāḥ
03053010c āyāntu sahitāḥ sarve mama yatra svayaṁvaraḥ
03053011a tato ’haṁ lokapālānāṁ saṁnidhau tvāṁ nareśvara
03053011c varayiṣye naravyāghra naivaṁ doṣo bhaviṣyati
03053012a evam uktas tu vaidarbhyā nalo rājā viśāṁ pate
03053012c ājagāma punas tatra yatra devāḥ samāgatāḥ
03053013a tam apaśyaṁs tathāyāntaṁ lokapālāḥ saheśvarāḥ
03053013c dr̥ṣṭvā cainaṁ tato ’pr̥cchan vr̥ttāntaṁ sarvam eva tat
03053014- devā ūcuḥ
03053014a kaccid dr̥ṣṭā tvayā rājan damayantī śucismitā
03053014c kim abravīc ca naḥ sarvān vada bhūmipate ’nagha
03053015- nala uvāca
03053015a bhavadbhir aham ādiṣṭo damayantyā niveśanam
03053015c praviṣṭaḥ sumahākakṣyaṁ daṇḍibhiḥ sthavirair vr̥tam
03053016a praviśantaṁ ca māṁ tatra na kaś cid dr̥ṣṭavān naraḥ
03053016c r̥te tāṁ pārthivasutāṁ bhavatām eva tejasā
03053017a sakhyaś cāsyā mayā dr̥ṣṭās tābhiś cāpy upalakṣitaḥ
03053017c vismitāś cābhavan dr̥ṣṭvā sarvā māṁ vibudheśvarāḥ
03053018a varṇyamāneṣu ca mayā bhavatsu rucirānanā
03053018c mām eva gatasaṁkalpā vr̥ṇīte surasattamāḥ
03053019a abravīc caiva māṁ bālā āyāntu sahitāḥ surāḥ
03053019c tvayā saha naraśreṣṭha mama yatra svayaṁvaraḥ
03053020a teṣām ahaṁ saṁnidhau tvāṁ varayiṣye narottama
03053020c evaṁ tava mahābāho doṣo na bhaviteti ha
03053021a etāvad eva vibudhā yathāvr̥ttam udāhr̥tam
03053021c mayāśeṣaṁ pramāṇaṁ tu bhavantas tridaśeśvarāḥ
03054001- br̥hadaśva uvāca
03054001a atha kāle śubhe prāpte tithau puṇye kṣaṇe tathā
03054001c ājuhāva mahīpālān bhīmo rājā svayaṁvare
03054002a tac chrutvā pr̥thivīpālāḥ sarve hr̥cchayapīḍitāḥ
03054002c tvaritāḥ samupājagmur damayantīm abhīpsavaḥ
03054003a kanakastambharuciraṁ toraṇena virājitam
03054003c viviśus te mahāraṅgaṁ nr̥pāḥ siṁhā ivācalam
03054004a tatrāsaneṣu vividheṣv āsīnāḥ pr̥thivīkṣitaḥ
03054004c surabhisragdharāḥ sarve sumr̥ṣṭamaṇikuṇḍalāḥ
03054005a tāṁ rājasamitiṁ pūrṇāṁ nāgair bhogavatīm iva
03054005c saṁpūrṇāṁ puruṣavyāghrair vyāghrair giriguhām iva
03054006a tatra sma pīnā dr̥śyante bāhavaḥ parighopamāḥ
03054006c ākāravantaḥ suślakṣṇāḥ pañcaśīrṣā ivoragāḥ
03054007a sukeśāntāni cārūṇi sunāsāni śubhāni ca
03054007c mukhāni rājñāṁ śobhante nakṣatrāṇi yathā divi
03054008a damayantī tato raṅgaṁ praviveśa śubhānanā
03054008c muṣṇantī prabhayā rājñāṁ cakṣūṁṣi ca manāṁsi ca
03054009a tasyā gātreṣu patitā teṣāṁ dr̥ṣṭir mahātmanām
03054009c tatra tatraiva saktābhūn na cacāla ca paśyatām
03054010a tataḥ saṁkīrtyamāneṣu rājñāṁ nāmasu bhārata
03054010c dadarśa bhaimī puruṣān pañca tulyākr̥tīn iva
03054011a tān samīkṣya tataḥ sarvān nirviśeṣākr̥tīn sthitān
03054011c saṁdehād atha vaidarbhī nābhyajānān nalaṁ nr̥pam
03054011e yaṁ yaṁ hi dadr̥śe teṣāṁ taṁ taṁ mene nalaṁ nr̥pam
03054012a sā cintayantī buddhyātha tarkayām āsa bhāminī
03054012c kathaṁ nu devāñ jānīyāṁ kathaṁ vidyāṁ nalaṁ nr̥pam
03054013a evaṁ saṁcintayantī sā vaidarbhī bhr̥śaduḥkhitā
03054013c śrutāni devaliṅgāni cintayām āsa bhārata
03054014a devānāṁ yāni liṅgāni sthavirebhyaḥ śrutāni me
03054014c tānīha tiṣṭhatāṁ bhūmāv ekasyāpi na lakṣaye
03054015a sā viniścitya bahudhā vicārya ca punaḥ punaḥ
03054015c śaraṇaṁ prati devānāṁ prāptakālam amanyata
03054016a vācā ca manasā caiva namaskāraṁ prayujya sā
03054016c devebhyaḥ prāñjalir bhūtvā vepamānedam abravīt
03054017a haṁsānāṁ vacanaṁ śrutvā yathā me naiṣadho vr̥taḥ
03054017c patitve tena satyena devās taṁ pradiśantu me
03054018a vācā ca manasā caiva yathā nābhicarāmy aham
03054018c tena satyena vibudhās tam eva pradiśantu me
03054019a yathā devaiḥ sa me bhartā vihito niṣadhādhipaḥ
03054019c tena satyena me devās tam eva pradiśantu me
03054020a svaṁ caiva rūpaṁ puṣyantu lokapālāḥ saheśvarāḥ
03054020c yathāham abhijānīyāṁ puṇyaślokaṁ narādhipam
03054021a niśamya damayantyās tat karuṇaṁ paridevitam
03054021c niścayaṁ paramaṁ tathyam anurāgaṁ ca naiṣadhe
03054022a manoviśuddhiṁ buddhiṁ ca bhaktiṁ rāgaṁ ca bhārata
03054022c yathoktaṁ cakrire devāḥ sāmarthyaṁ liṅgadhāraṇe
03054023a sāpaśyad vibudhān sarvān asvedān stabdhalocanān
03054023c hr̥ṣitasragrajohīnān sthitān aspr̥śataḥ kṣitim
03054024a chāyādvitīyo mlānasrag rajaḥsvedasamanvitaḥ
03054024c bhūmiṣṭho naiṣadhaś caiva nimeṣeṇa ca sūcitaḥ
03054025a sā samīkṣya tato devān puṇyaślokaṁ ca bhārata
03054025c naiṣadhaṁ varayām āsa bhaimī dharmeṇa bhārata
03054026a vilajjamānā vastrānte jagrāhāyatalocanā
03054026c skandhadeśe ’sr̥jac cāsya srajaṁ paramaśobhanām
03054026e varayām āsa caivainaṁ patitve varavarṇinī
03054027a tato hā heti sahasā śabdo mukto narādhipaiḥ
03054027c devair maharṣibhiś caiva sādhu sādhv iti bhārata
03054027e vismitair īritaḥ śabdaḥ praśaṁsadbhir nalaṁ nr̥pam
03054028a vr̥te tu naiṣadhe bhaimyā lokapālā mahaujasaḥ
03054028c prahr̥ṣṭamanasaḥ sarve nalāyāṣṭau varān daduḥ
03054029a pratyakṣadarśanaṁ yajñe gatiṁ cānuttamāṁ śubhām
03054029c naiṣadhāya dadau śakraḥ prīyamāṇaḥ śacīpatiḥ
03054030a agnir ātmabhavaṁ prādād yatra vāñchati naiṣadhaḥ
03054030c lokān ātmaprabhāṁś caiva dadau tasmai hutāśanaḥ
03054031a yamas tv annarasaṁ prādād dharme ca paramāṁ sthitim
03054031c apāṁpatir apāṁ bhāvaṁ yatra vāñchati naiṣadhaḥ
03054032a srajaṁ cottamagandhāḍhyāṁ sarve ca mithunaṁ daduḥ
03054032c varān evaṁ pradāyāsya devās te tridivaṁ gatāḥ
03054033a pārthivāś cānubhūyāsyā vivāhaṁ vismayānvitāḥ
03054033c damayantyāḥ pramuditāḥ pratijagmur yathāgatam
03054034a avāpya nārīratnaṁ tat puṇyaśloko ’pi pārthivaḥ
03054034c reme saha tayā rājā śacyeva balavr̥trahā
03054035a atīva mudito rājā bhrājamāno ’ṁśumān iva
03054035c arañjayat prajā vīro dharmeṇa paripālayan
03054036a īje cāpy aśvamedhena yayātir iva nāhuṣaḥ
03054036c anyaiś ca kratubhir dhīmān bahubhiś cāptadakṣiṇaiḥ
03054037a punaś ca ramaṇīyeṣu vaneṣūpavaneṣu ca
03054037c damayantyā saha nalo vijahārāmaropamaḥ
03054038a evaṁ sa yajamānaś ca viharaṁś ca narādhipaḥ
03054038c rarakṣa vasusaṁpūrṇāṁ vasudhāṁ vasudhādhipaḥ
03055001- br̥hadaśva uvāca
03055001a vr̥te tu naiṣadhe bhaimyā lokapālā mahaujasaḥ
03055001c yānto dadr̥śur āyāntaṁ dvāparaṁ kalinā saha
03055002a athābravīt kaliṁ śakraḥ saṁprekṣya balavr̥trahā
03055002c dvāpareṇa sahāyena kale brūhi kva yāsyasi
03055003a tato ’bravīt kaliḥ śakraṁ damayantyāḥ svayaṁvaram
03055003c gatvāhaṁ varayiṣye tāṁ mano hi mama tadgatam
03055004a tam abravīt prahasyendro nirvr̥ttaḥ sa svayaṁvaraḥ
03055004c vr̥tas tayā nalo rājā patir asmatsamīpataḥ
03055005a evam uktas tu śakreṇa kaliḥ kopasamanvitaḥ
03055005c devān āmantrya tān sarvān uvācedaṁ vacas tadā
03055006a devānāṁ mānuṣaṁ madhye yat sā patim avindata
03055006c nanu tasyā bhaven nyāyyaṁ vipulaṁ daṇḍadhāraṇam
03055007a evam ukte tu kalinā pratyūcus te divaukasaḥ
03055007c asmābhiḥ samanujñāto damayantyā nalo vr̥taḥ
03055008a kaś ca sarvaguṇopetaṁ nāśrayeta nalaṁ nr̥pam
03055008c yo veda dharmān akhilān yathāvac caritavrataḥ
03055009a yasmin satyaṁ dhr̥tir dānaṁ tapaḥ śaucaṁ damaḥ śamaḥ
03055009c dhruvāṇi puruṣavyāghre lokapālasame nr̥pe
03055010a ātmānaṁ sa śapen mūḍho hanyāc cātmānam ātmanā
03055010c evaṁguṇaṁ nalaṁ yo vai kāmayec chapituṁ kale
03055011a kr̥cchre sa narake majjed agādhe vipule ’plave
03055011c evam uktvā kaliṁ devā dvāparaṁ ca divaṁ yayuḥ
03055012a tato gateṣu deveṣu kalir dvāparam abravīt
03055012c saṁhartuṁ notsahe kopaṁ nale vatsyāmi dvāpara
03055013a bhraṁśayiṣyāmi taṁ rājyān na bhaimyā saha raṁsyate
03055013c tvam apy akṣān samāviśya kartuṁ sāhāyyam arhasi
03056001- br̥hadaśva uvāca
03056001a evaṁ sa samayaṁ kr̥tvā dvāpareṇa kaliḥ saha
03056001c ājagāma tatas tatra yatra rājā sa naiṣadhaḥ
03056002a sa nityam antaraprekṣī niṣadheṣv avasac ciram
03056002c athāsya dvādaśe varṣe dadarśa kalir antaram
03056003a kr̥tvā mūtram upaspr̥śya saṁdhyām āste sma naiṣadhaḥ
03056003c akr̥tvā pādayoḥ śaucaṁ tatrainaṁ kalir āviśat
03056004a sa samāviśya tu nalaṁ samīpaṁ puṣkarasya ha
03056004c gatvā puṣkaram āhedam ehi dīvya nalena vai
03056005a akṣadyūte nalaṁ jetā bhavān hi sahito mayā
03056005c niṣadhān pratipadyasva jitvā rājan nalaṁ nr̥pam
03056006a evam uktas tu kalinā puṣkaro nalam abhyayāt
03056006c kaliś caiva vr̥ṣo bhūtvā gavāṁ puṣkaram abhyayāt
03056007a āsādya tu nalaṁ vīraṁ puṣkaraḥ paravīrahā
03056007c dīvyāvety abravīd bhrātā vr̥ṣeṇeti muhur muhuḥ
03056008a na cakṣame tato rājā samāhvānaṁ mahāmanāḥ
03056008c vaidarbhyāḥ prekṣamāṇāyāḥ paṇakālam amanyata
03056009a hiraṇyasya suvarṇasya yānayugyasya vāsasām
03056009c āviṣṭaḥ kalinā dyūte jīyate sma nalas tadā
03056010a tam akṣamadasaṁmattaṁ suhr̥dāṁ na tu kaś cana
03056010c nivāraṇe ’bhavac chakto dīvyamānam acetasam
03056011a tataḥ paurajanaḥ sarvo mantribhiḥ saha bhārata
03056011c rājānaṁ draṣṭum āgacchan nivārayitum āturam
03056012a tataḥ sūta upāgamya damayantyai nyavedayat
03056012c eṣa paurajanaḥ sarvo dvāri tiṣṭhati kāryavān
03056013a nivedyatāṁ naiṣadhāya sarvāḥ prakr̥tayaḥ sthitāḥ
03056013c amr̥ṣyamāṇā vyasanaṁ rājño dharmārthadarśinaḥ
03056014a tataḥ sā bāṣpakalayā vācā duḥkhena karśitā
03056014c uvāca naiṣadhaṁ bhaimī śokopahatacetanā
03056015a rājan paurajano dvāri tvāṁ didr̥kṣur avasthitaḥ
03056015c mantribhiḥ sahitaḥ sarvai rājabhaktipuraskr̥taḥ
03056015e taṁ draṣṭum arhasīty evaṁ punaḥ punar abhāṣata
03056016a tāṁ tathā rucirāpāṅgīṁ vilapantīṁ sumadhyamām
03056016c āviṣṭaḥ kalinā rājā nābhyabhāṣata kiṁ cana
03056017a tatas te mantriṇaḥ sarve te caiva puravāsinaḥ
03056017c nāyam astīti duḥkhārtā vrīḍitā jagmur ālayān
03056018a tathā tad abhavad dyūtaṁ puṣkarasya nalasya ca
03056018c yudhiṣṭhira bahūn māsān puṇyaślokas tv ajīyata
03057001- br̥hadaśva uvāca
03057001a damayantī tato dr̥ṣṭvā puṇyaślokaṁ narādhipam
03057001c unmattavad anunmattā devane gatacetasam
03057002a bhayaśokasamāviṣṭā rājan bhīmasutā tataḥ
03057002c cintayām āsa tat kāryaṁ sumahat pārthivaṁ prati
03057003a sā śaṅkamānā tatpāpaṁ cikīrṣantī ca tatpriyam
03057003c nalaṁ ca hr̥tasarvasvam upalabhyedam abravīt
03057004a br̥hatsene vrajāmātyān ānāyya nalaśāsanāt
03057004c ācakṣva yad dhr̥taṁ dravyam avaśiṣṭaṁ ca yad vasu
03057005a tatas te mantriṇaḥ sarve vijñāya nalaśāsanam
03057005c api no bhāgadheyaṁ syād ity uktvā punar āvrajan
03057006a tās tu sarvāḥ prakr̥tayo dvitīyaṁ samupasthitāḥ
03057006c nyavedayad bhīmasutā na ca tat pratyanandata
03057007a vākyam apratinandantaṁ bhartāram abhivīkṣya sā
03057007c damayantī punar veśma vrīḍitā praviveśa ha
03057008a niśamya satataṁ cākṣān puṇyaślokaparāṅmukhān
03057008c nalaṁ ca hr̥tasarvasvaṁ dhātrīṁ punar uvāca ha
03057009a br̥hatsene punar gaccha vārṣṇeyaṁ nalaśāsanāt
03057009c sūtam ānaya kalyāṇi mahat kāryam upasthitam
03057010a br̥hatsenā tu tac chrutvā damayantyāḥ prabhāṣitam
03057010c vārṣṇeyam ānayām āsa puruṣair āptakāribhiḥ
03057011a vārṣṇeyaṁ tu tato bhaimī sāntvayañ ślakṣṇayā girā
03057011c uvāca deśakālajñā prāptakālam aninditā
03057012a jānīṣe tvaṁ yathā rājā samyagvr̥ttaḥ sadā tvayi
03057012c tasya tvaṁ viṣamasthasya sāhāyyaṁ kartum arhasi
03057013a yathā yathā hi nr̥patiḥ puṣkareṇeha jīyate
03057013c tathā tathāsya dyūte vai rāgo bhūyo ’bhivardhate
03057014a yathā ca puṣkarasyākṣā vartante vaśavartinaḥ
03057014c tathā viparyayaś cāpi nalasyākṣeṣu dr̥śyate
03057015a suhr̥tsvajanavākyāni yathāvan na śr̥ṇoti ca
03057015c nūnaṁ manye na śeṣo ’sti naiṣadhasya mahātmanaḥ
03057016a yatra me vacanaṁ rājā nābhinandati mohitaḥ
03057016c śaraṇaṁ tvāṁ prapannāsmi sārathe kuru madvacaḥ
03057016e na hi me śudhyate bhāvaḥ kadā cid vinaśed iti
03057017a nalasya dayitān aśvān yojayitvā mahājavān
03057017c idam āropya mithunaṁ kuṇḍinaṁ yātum arhasi
03057018a mama jñātiṣu nikṣipya dārakau syandanaṁ tathā
03057018c aśvāṁś caitān yathākāmaṁ vasa vānyatra gaccha vā
03057019a damayantyās tu tad vākyaṁ vārṣṇeyo nalasārathiḥ
03057019c nyavedayad aśeṣeṇa nalāmātyeṣu mukhyaśaḥ
03057020a taiḥ sametya viniścitya so ’nujñāto mahīpate
03057020c yayau mithunam āropya vidarbhāṁs tena vāhinā
03057021a hayāṁs tatra vinikṣipya sūto rathavaraṁ ca tam
03057021c indrasenāṁ ca tāṁ kanyām indrasenaṁ ca bālakam
03057022a āmantrya bhīmaṁ rājānam ārtaḥ śocan nalaṁ nr̥pam
03057022c aṭamānas tato ’yodhyāṁ jagāma nagarīṁ tadā
03057023a r̥tuparṇaṁ sa rājānam upatasthe suduḥkhitaḥ
03057023c bhr̥tiṁ copayayau tasya sārathyena mahīpate
03058001- br̥hadaśva uvāca
03058001a tatas tu yāte vārṣṇeye puṇyaślokasya dīvyataḥ
03058001c puṣkareṇa hr̥taṁ rājyaṁ yac cānyad vasu kiṁ cana
03058002a hr̥tarājyaṁ nalaṁ rājan prahasan puṣkaro ’bravīt
03058002c dyūtaṁ pravartatāṁ bhūyaḥ pratipāṇo ’sti kas tava
03058003a śiṣṭā te damayanty ekā sarvam anyad dhr̥taṁ mayā
03058003c damayantyāḥ paṇaḥ sādhu vartatāṁ yadi manyase
03058004a puṣkareṇaivam uktasya puṇyaślokasya manyunā
03058004c vyadīryateva hr̥dayaṁ na cainaṁ kiṁ cid abravīt
03058005a tataḥ puṣkaram ālokya nalaḥ paramamanyumān
03058005c utsr̥jya sarvagātrebhyo bhūṣaṇāni mahāyaśāḥ
03058006a ekavāsā asaṁvītaḥ suhr̥cchokavivardhanaḥ
03058006c niścakrāma tadā rājā tyaktvā suvipulāṁ śriyam
03058007a damayanty ekavastrā taṁ gacchantaṁ pr̥ṣṭhato ’nviyāt
03058007c sa tayā bāhyataḥ sārdhaṁ trirātraṁ naiṣadho ’vasat
03058008a puṣkaras tu mahārāja ghoṣayām āsa vai pure
03058008c nale yaḥ samyag ātiṣṭhet sa gacched vadhyatāṁ mama
03058009a puṣkarasya tu vākyena tasya vidveṣaṇena ca
03058009c paurā na tasmin satkāraṁ kr̥tavanto yudhiṣṭhira
03058010a sa tathā nagarābhyāśe satkārārho na satkr̥taḥ
03058010c trirātram uṣito rājā jalamātreṇa vartayan
03058011a kṣudhā saṁpīḍyamānas tu nalo bahutithe ’hani
03058011c apaśyac chakunān kāṁś cid dhiraṇyasadr̥śacchadān
03058012a sa cintayām āsa tadā niṣadhādhipatir balī
03058012c asti bhakṣo mamādyāyaṁ vasu cedaṁ bhaviṣyati
03058013a tatas tān antarīyeṇa vāsasā samavāstr̥ṇot
03058013c tasyāntarīyam ādāya jagmuḥ sarve vihāyasā
03058014a utpatantaḥ khagās te tu vākyam āhus tadā nalam
03058014c dr̥ṣṭvā digvāsasaṁ bhūmau sthitaṁ dīnam adhomukham
03058015a vayam akṣāḥ sudurbuddhe tava vāso jihīrṣavaḥ
03058015c āgatā na hi naḥ prītiḥ savāsasi gate tvayi
03058016a tān samīkṣya gatān akṣān ātmānaṁ ca vivāsasam
03058016c puṇyaślokas tato rājā damayantīm athābravīt
03058017a yeṣāṁ prakopād aiśvaryāt pracyuto ’ham anindite
03058017c prāṇayātrāṁ na vinde ca duḥkhitaḥ kṣudhayārditaḥ
03058018a yeṣāṁ kr̥te na satkāram akurvan mayi naiṣadhāḥ
03058018c ta ime śakunā bhūtvā vāso ’py apaharanti me
03058019a vaiṣamyaṁ paramaṁ prāpto duḥkhito gatacetanaḥ
03058019c bhartā te ’haṁ nibodhedaṁ vacanaṁ hitam ātmanaḥ
03058020a ete gacchanti bahavaḥ panthāno dakṣiṇāpatham
03058020c avantīm r̥kṣavantaṁ ca samatikramya parvatam
03058021a eṣa vindhyo mahāśailaḥ payoṣṇī ca samudragā
03058021c āśramāś ca maharṣīṇām amī puṣpaphalānvitāḥ
03058022a eṣa panthā vidarbhāṇām ayaṁ gacchati kosalān
03058022c ataḥ paraṁ ca deśo ’yaṁ dakṣiṇe dakṣiṇāpathaḥ
03058023a tataḥ sā bāṣpakalayā vācā duḥkhena karśitā
03058023c uvāca damayantī taṁ naiṣadhaṁ karuṇaṁ vacaḥ
03058024a udvepate me hr̥dayaṁ sīdanty aṅgāni sarvaśaḥ
03058024c tava pārthiva saṁkalpaṁ cintayantyāḥ punaḥ punaḥ
03058025a hr̥tarājyaṁ hr̥tadhanaṁ vivastraṁ kṣucchramānvitam
03058025c katham utsr̥jya gaccheyam ahaṁ tvāṁ vijane vane
03058026a śrāntasya te kṣudhārtasya cintayānasya tat sukham
03058026c vane ghore mahārāja nāśayiṣyāmi te klamam
03058027a na ca bhāryāsamaṁ kiṁ cid vidyate bhiṣajāṁ matam
03058027c auṣadhaṁ sarvaduḥkheṣu satyam etad bravīmi te
03058028- nala uvāca
03058028a evam etad yathāttha tvaṁ damayanti sumadhyame
03058028c nāsti bhāryāsamaṁ mitraṁ narasyārtasya bheṣajam
03058029a na cāhaṁ tyaktukāmas tvāṁ kimarthaṁ bhīru śaṅkase
03058029c tyajeyam aham ātmānaṁ na tv eva tvām anindite
03058030- damayanty uvāca
03058030a yadi māṁ tvaṁ mahārāja na vihātum ihecchasi
03058030c tat kimarthaṁ vidarbhāṇāṁ panthāḥ samupadiśyate
03058031a avaimi cāhaṁ nr̥pate na tvaṁ māṁ tyaktum arhasi
03058031c cetasā tv apakr̥ṣṭena māṁ tyajethā mahāpate
03058032a panthānaṁ hi mamābhīkṣṇam ākhyāsi narasattama
03058032c atonimittaṁ śokaṁ me vardhayasy amaraprabha
03058033a yadi cāyam abhiprāyas tava rājan vrajed iti
03058033c sahitāv eva gacchāvo vidarbhān yadi manyase
03058034a vidarbharājas tatra tvāṁ pūjayiṣyati mānada
03058034c tena tvaṁ pūjito rājan sukhaṁ vatsyasi no gr̥he
03059001- nala uvāca
03059001a yathā rājyaṁ pitus te tat tathā mama na saṁśayaḥ
03059001c na tu tatra gamiṣyāmi viṣamasthaḥ kathaṁ cana
03059002a kathaṁ samr̥ddho gatvāhaṁ tava harṣavivardhanaḥ
03059002c paridyūno gamiṣyāmi tava śokavivardhanaḥ
03059003- br̥hadaśva uvāca
03059003a iti bruvan nalo rājā damayantīṁ punaḥ punaḥ
03059003c sāntvayām āsa kalyāṇīṁ vāsaso ’rdhena saṁvr̥tām
03059004a tāv ekavastrasaṁvītāv aṭamānāv itas tataḥ
03059004c kṣutpipāsāpariśrāntau sabhāṁ kāṁ cid upeyatuḥ
03059005a tāṁ sabhām upasaṁprāpya tadā sa niṣadhādhipaḥ
03059005c vaidarbhyā sahito rājā niṣasāda mahītale
03059006a sa vai vivastro malino vikacaḥ pāṁsuguṇṭhitaḥ
03059006c damayantyā saha śrāntaḥ suṣvāpa dharaṇītale
03059007a damayanty api kalyāṇī nidrayāpahr̥tā tataḥ
03059007c sahasā duḥkham āsādya sukumārī tapasvinī
03059008a suptāyāṁ damayantyāṁ tu nalo rājā viśāṁ pate
03059008c śokonmathitacittātmā na sma śete yathā purā
03059009a sa tad rājyāpaharaṇaṁ suhr̥ttyāgaṁ ca sarvaśaḥ
03059009c vane ca taṁ paridhvaṁsaṁ prekṣya cintām upeyivān
03059010a kiṁ nu me syād idaṁ kr̥tvā kiṁ nu me syād akurvataḥ
03059010c kiṁ nu me maraṇaṁ śreyaḥ parityāgo janasya vā
03059011a mām iyaṁ hy anuraktedaṁ duḥkham āpnoti matkr̥te
03059011c madvihīnā tv iyaṁ gacchet kadā cit svajanaṁ prati
03059012a mayā niḥsaṁśayaṁ duḥkham iyaṁ prāpsyaty anuttamā
03059012c utsarge saṁśayaḥ syāt tu vindetāpi sukhaṁ kva cit
03059013a sa viniścitya bahudhā vicārya ca punaḥ punaḥ
03059013c utsarge ’manyata śreyo damayantyā narādhipaḥ
03059014a so ’vastratām ātmanaś ca tasyāś cāpy ekavastratām
03059014c cintayitvādhyagād rājā vastrārdhasyāvakartanam
03059015a kathaṁ vāso vikarteyaṁ na ca budhyeta me priyā
03059015c cintyaivaṁ naiṣadho rājā sabhāṁ paryacarat tadā
03059016a paridhāvann atha nala itaś cetaś ca bhārata
03059016c āsasāda sabhoddeśe vikośaṁ khaḍgam uttamam
03059017a tenārdhaṁ vāsasaś chittvā nivasya ca paraṁtapaḥ
03059017c suptām utsr̥jya vaidarbhīṁ prādravad gatacetanaḥ
03059018a tato nibaddhahr̥dayaḥ punar āgamya tāṁ sabhām
03059018c damayantīṁ tathā dr̥ṣṭvā ruroda niṣadhādhipaḥ
03059019a yāṁ na vāyur na cādityaḥ purā paśyati me priyām
03059019c seyam adya sabhāmadhye śete bhūmāv anāthavat
03059020a iyaṁ vastrāvakartena saṁvītā cāruhāsinī
03059020c unmatteva varārohā kathaṁ buddhvā bhaviṣyati
03059021a katham ekā satī bhaimī mayā virahitā śubhā
03059021c cariṣyati vane ghore mr̥gavyālaniṣevite
03059022a gatvā gatvā nalo rājā punar eti sabhāṁ muhuḥ
03059022c ākr̥ṣyamāṇaḥ kalinā sauhr̥denāpakr̥ṣyate
03059023a dvidheva hr̥dayaṁ tasya duḥkhitasyābhavat tadā
03059023c doleva muhur āyāti yāti caiva sabhāṁ muhuḥ
03059024a so ’pakr̥ṣṭas tu kalinā mohitaḥ prādravan nalaḥ
03059024c suptām utsr̥jya tāṁ bhāryāṁ vilapya karuṇaṁ bahu
03059025a naṣṭātmā kalinā spr̥ṣṭas tat tad vigaṇayan nr̥paḥ
03059025c jagāmaiva vane śūnye bhāryām utsr̥jya duḥkhitaḥ
03060001- br̥hadaśva uvāca
03060001a apakrānte nale rājan damayantī gataklamā
03060001c abudhyata varārohā saṁtrastā vijane vane
03060002a sāpaśyamānā bhartāraṁ duḥkhaśokasamanvitā
03060002c prākrośad uccaiḥ saṁtrastā mahārājeti naiṣadham
03060003a hā nātha hā mahārāja hā svāmin kiṁ jahāsi mām
03060003c hā hatāsmi vinaṣṭāsmi bhītāsmi vijane vane
03060004a nanu nāma mahārāja dharmajñaḥ satyavāg asi
03060004c katham uktvā tathāsatyaṁ suptām utsr̥jya māṁ gataḥ
03060005a katham utsr̥jya gantāsi vaśyāṁ bhāryām anuvratām
03060005c viśeṣato ’napakr̥te pareṇāpakr̥te sati
03060006a śakṣyase tā giraḥ satyāḥ kartuṁ mayi nareśvara
03060006c yās tvayā lokapālānāṁ saṁnidhau kathitāḥ purā
03060007a paryāptaḥ parihāso ’yam etāvān puruṣarṣabha
03060007c bhītāham asmi durdharṣa darśayātmānam īśvara
03060008a dr̥śyase dr̥śyase rājann eṣa tiṣṭhasi naiṣadha
03060008c āvārya gulmair ātmānaṁ kiṁ māṁ na pratibhāṣase
03060009a nr̥śaṁsaṁ bata rājendra yan mām evaṁgatām iha
03060009c vilapantīṁ samāliṅgya nāśvāsayasi pārthiva
03060010a na śocāmy aham ātmānaṁ na cānyad api kiṁ cana
03060010c kathaṁ nu bhavitāsy eka iti tvāṁ nr̥pa śocimi
03060011a kathaṁ nu rājaṁs tr̥ṣitaḥ kṣudhitaḥ śramakarśitaḥ
03060011c sāyāhne vr̥kṣamūleṣu mām apaśyan bhaviṣyasi
03060012a tataḥ sā tīvraśokārtā pradīpteva ca manyunā
03060012c itaś cetaś ca rudatī paryadhāvata duḥkhitā
03060013a muhur utpatate bālā muhuḥ patati vihvalā
03060013c muhur ālīyate bhītā muhuḥ krośati roditi
03060014a sā tīvraśokasaṁtaptā muhur niḥśvasya vihvalā
03060014c uvāca bhaimī niṣkramya rodamānā pativratā
03060015a yasyābhiśāpād duḥkhārto duḥkhaṁ vindati naiṣadhaḥ
03060015c tasya bhūtasya tad duḥkhād duḥkham abhyadhikaṁ bhavet
03060016a apāpacetasaṁ pāpo ya evaṁ kr̥tavān nalam
03060016c tasmād duḥkhataraṁ prāpya jīvatv asukhajīvikām
03060017a evaṁ tu vilapantī sā rājño bhāryā mahātmanaḥ
03060017c anveṣati sma bhartāraṁ vane śvāpadasevite
03060018a unmattavad bhīmasutā vilapantī tatas tataḥ
03060018c hā hā rājann iti muhur itaś cetaś ca dhāvati
03060019a tāṁ śuṣyamāṇām atyarthaṁ kurarīm iva vāśatīm
03060019c karuṇaṁ bahu śocantīṁ vilapantīṁ muhur muhuḥ
03060020a sahasābhyāgatāṁ bhaimīm abhyāśaparivartinīm
03060020c jagrāhājagaro grāho mahākāyaḥ kṣudhānvitaḥ
03060021a sā grasyamānā grāheṇa śokena ca parājitā
03060021c nātmānaṁ śocati tathā yathā śocati naiṣadham
03060022a hā nātha mām iha vane grasyamānām anāthavat
03060022c grāheṇānena vipine kimarthaṁ nābhidhāvasi
03060023a kathaṁ bhaviṣyasi punar mām anusmr̥tya naiṣadha
03060023c pāpān muktaḥ punar labdhvā buddhiṁ ceto dhanāni ca
03060024a śrāntasya te kṣudhārtasya pariglānasya naiṣadha
03060024c kaḥ śramaṁ rājaśārdūla nāśayiṣyati mānada
03060025a tām akasmān mr̥gavyādho vicaran gahane vane
03060025c ākrandatīm upaśrutya javenābhisasāra ha
03060026a tāṁ sa dr̥ṣṭvā tathā grastām urageṇāyatekṣaṇām
03060026c tvaramāṇo mr̥gavyādhaḥ samabhikramya vegitaḥ
03060027a mukhataḥ pātayām āsa śastreṇa niśitena ha
03060027c nirviceṣṭaṁ bhujaṁgaṁ taṁ viśasya mr̥gajīvanaḥ
03060028a mokṣayitvā ca tāṁ vyādhaḥ prakṣālya salilena ca
03060028c samāśvāsya kr̥tāhārām atha papraccha bhārata
03060029a kasya tvaṁ mr̥gaśāvākṣi kathaṁ cābhyāgatā vanam
03060029c kathaṁ cedaṁ mahat kr̥cchraṁ prāptavaty asi bhāmini
03060030a damayantī tathā tena pr̥cchyamānā viśāṁ pate
03060030c sarvam etad yathāvr̥ttam ācacakṣe ’sya bhārata
03060031a tām ardhavastrasaṁvītāṁ pīnaśroṇipayodharām
03060031c sukumārānavadyāṅgīṁ pūrṇacandranibhānanām
03060032a arālapakṣmanayanāṁ tathā madhurabhāṣiṇīm
03060032c lakṣayitvā mr̥gavyādhaḥ kāmasya vaśam eyivān
03060033a tām atha ślakṣṇayā vācā lubdhako mr̥dupurvayā
03060033c sāntvayām āsa kāmārtas tad abudhyata bhāminī
03060034a damayantī tu taṁ duṣṭam upalabhya pativratā
03060034c tīvraroṣasamāviṣṭā prajajvāleva manyunā
03060035a sa tu pāpamatiḥ kṣudraḥ pradharṣayitum āturaḥ
03060035c durdharṣāṁ tarkayām āsa dīptām agniśikhām iva
03060036a damayantī tu duḥkhārtā patirājyavinākr̥tā
03060036c atītavākpathe kāle śaśāpainaṁ ruṣā kila
03060037a yathāhaṁ naiṣadhād anyaṁ manasāpi na cintaye
03060037c tathāyaṁ patatāṁ kṣudraḥ parāsur mr̥gajīvanaḥ
03060038a uktamātre tu vacane tayā sa mr̥gajīvanaḥ
03060038c vyasuḥ papāta medinyām agnidagdha iva drumaḥ
03061001- br̥hadaśva uvāca
03061001a sā nihatya mr̥gavyādhaṁ pratasthe kamalekṣaṇā
03061001c vanaṁ pratibhayaṁ śūnyaṁ jhillikāgaṇanāditam
03061002a siṁhavyāghravarāharkṣarurudvīpiniṣevitam
03061002c nānāpakṣigaṇākīrṇaṁ mlecchataskarasevitam
03061003a śālaveṇudhavāśvatthatindukeṅgudakiṁśukaiḥ
03061003c arjunāriṣṭasaṁchannaṁ candanaiś ca saśālmalaiḥ
03061004a jambvāmralodhrakhadiraśākavetrasamākulam
03061004c kāśmaryāmalakaplakṣakadambodumbarāvr̥tam
03061005a badarībilvasaṁchannaṁ nyagrodhaiś ca samākulam
03061005c priyālatālakharjūraharītakabibhītakaiḥ
03061006a nānādhātuśatair naddhān vividhān api cācalān
03061006c nikuñjān pakṣisaṁghuṣṭān darīś cādbhutadarśanāḥ
03061006e nadīḥ sarāṁsi vāpīś ca vividhāṁś ca mr̥gadvijān
03061007a sā bahūn bhīmarūpāṁś ca piśācoragarākṣasān
03061007c palvalāni taḍāgāni girikūṭāni sarvaśaḥ
03061007e saritaḥ sāgarāṁś caiva dadarśādbhutadarśanān
03061008a yūthaśo dadr̥śe cātra vidarbhādhipanandinī
03061008c mahiṣān varāhān gomāyūn r̥kṣavānarapannagān
03061009a tejasā yaśasā sthityā śriyā ca parayā yutā
03061009c vaidarbhī vicaraty ekā nalam anveṣatī tadā
03061010a nābibhyat sā nr̥pasutā bhaimī tatrātha kasya cit
03061010c dāruṇām aṭavīṁ prāpya bhartr̥vyasanakarśitā
03061011a vidarbhatanayā rājan vilalāpa suduḥkhitā
03061011c bhartr̥śokaparītāṅgī śilātalasamāśritā
03061012- damayanty uvāca
03061012a siṁhoraska mahābāho niṣadhānāṁ janādhipa
03061012c kva nu rājan gato ’sīha tyaktvā māṁ nirjane vane
03061013a aśvamedhādibhir vīra kratubhiḥ svāptadakṣiṇaiḥ
03061013c katham iṣṭvā naravyāghra mayi mithyā pravartase
03061014a yat tvayoktaṁ naravyāghra matsamakṣaṁ mahādyute
03061014c kartum arhasi kalyāṇa tad r̥taṁ pārthivarṣabha
03061015a yathoktaṁ vihagair haṁsaiḥ samīpe tava bhūmipa
03061015c matsakāśe ca tair uktaṁ tad avekṣitum arhasi
03061016a catvāra ekato vedāḥ sāṅgopāṅgāḥ savistarāḥ
03061016c svadhītā mānavaśreṣṭha satyam ekaṁ kilaikataḥ
03061017a tasmād arhasi śatrughna satyaṁ kartuṁ nareśvara
03061017c uktavān asi yad vīra matsakāśe purā vacaḥ
03061018a hā vīra nanu nāmāham iṣṭā kila tavānagha
03061018c asyām aṭavyāṁ ghorāyāṁ kiṁ māṁ na pratibhāṣase
03061019a bhartsayaty eṣa māṁ raudro vyāttāsyo dāruṇākr̥tiḥ
03061019c araṇyarāṭ kṣudhāviṣṭaḥ kiṁ māṁ na trātum arhasi
03061020a na me tvad anyā subhage priyā ity abravīs tadā
03061020c tām r̥tāṁ kuru kalyāṇa puroktāṁ bhāratīṁ nr̥pa
03061021a unmattāṁ vilapantīṁ māṁ bhāryām iṣṭāṁ narādhipa
03061021c īpsitām īpsito nātha kiṁ māṁ na pratibhāṣase
03061022a kr̥śāṁ dīnāṁ vivarṇāṁ ca malināṁ vasudhādhipa
03061022c vastrārdhaprāvr̥tām ekāṁ vilapantīm anāthavat
03061023a yūthabhraṣṭām ivaikāṁ māṁ hariṇīṁ pr̥thulocana
03061023c na mānayasi mānārha rudatīm arikarśana
03061024a mahārāja mahāraṇye mām ihaikākinīṁ satīm
03061024c ābhāṣamāṇāṁ svāṁ patnīṁ kiṁ māṁ na pratibhāṣase
03061025a kulaśīlopasaṁpannaṁ cārusarvāṅgaśobhanam
03061025c nādya tvām anupaśyāmi girāv asmin narottama
03061025e vane cāsmin mahāghore siṁhavyāghraniṣevite
03061026a śayānam upaviṣṭaṁ vā sthitaṁ vā niṣadhādhipa
03061026c prasthitaṁ vā naraśreṣṭha mama śokavivardhana
03061027a kaṁ nu pr̥cchāmi duḥkhārtā tvadarthe śokakarśitā
03061027c kaccid dr̥ṣṭas tvayāraṇye saṁgatyeha nalo nr̥paḥ
03061028a ko nu me kathayed adya vane ’smin viṣṭhitaṁ nalam
03061028c abhirūpaṁ mahātmānaṁ paravyūhavināśanam
03061029a yam anveṣasi rājānaṁ nalaṁ padmanibhekṣaṇam
03061029c ayaṁ sa iti kasyādya śroṣyāmi madhurāṁ giram
03061030a araṇyarāḍ ayaṁ śrīmāṁś caturdaṁṣṭro mahāhanuḥ
03061030c śārdūlo ’bhimukhaḥ praiti pr̥cchāmy enam aśaṅkitā
03061031a bhavān mr̥gāṇām adhipas tvam asmin kānane prabhuḥ
03061031c vidarbharājatanayāṁ damayantīti viddhi mām
03061032a niṣadhādhipater bhāryāṁ nalasyāmitraghātinaḥ
03061032c patim anveṣatīm ekāṁ kr̥paṇāṁ śokakarśitām
03061032e āśvāsaya mr̥gendreha yadi dr̥ṣṭas tvayā nalaḥ
03061033a atha vāraṇyanr̥pate nalaṁ yadi na śaṁsasi
03061033c mām adasva mr̥gaśreṣṭha viśokāṁ kuru duḥkhitām
03061034a śrutvāraṇye vilapitaṁ mamaiṣa mr̥garāṭ svayam
03061034c yāty etāṁ mr̥ṣṭasalilām āpagāṁ sāgaraṁgamām
03061035a imaṁ śiloccayaṁ puṇyaṁ śr̥ṅgair bahubhir ucchritaiḥ
03061035c virājadbhir divaspr̥gbhir naikavarṇair manoramaiḥ
03061036a nānādhātusamākīrṇaṁ vividhopalabhūṣitam
03061036c asyāraṇyasya mahataḥ ketubhūtam ivocchritam
03061037a siṁhaśārdūlamātaṅgavarāharkṣamr̥gāyutam
03061037c patatribhir bahuvidhaiḥ samantād anunāditam
03061038a kiṁśukāśokabakulapuṁnāgair upaśobhitam
03061038c saridbhiḥ savihaṁgābhiḥ śikharaiś copaśobhitam
03061038e girirājam imaṁ tāvat pr̥cchāmi nr̥patiṁ prati
03061039a bhagavann acalaśreṣṭha divyadarśana viśruta
03061039c śaraṇya bahukalyāṇa namas te ’stu mahīdhara
03061040a praṇame tvābhigamyāhaṁ rājaputrīṁ nibodha mām
03061040c rājñaḥ snuṣāṁ rājabhāryāṁ damayantīti viśrutām
03061041a rājā vidarbhādhipatiḥ pitā mama mahārathaḥ
03061041c bhīmo nāma kṣitipatiś cāturvarṇyasya rakṣitā
03061042a rājasūyāśvamedhānāṁ kratūnāṁ dakṣiṇāvatām
03061042c āhartā pārthivaśreṣṭhaḥ pr̥thucārvañcitekṣaṇaḥ
03061043a brahmaṇyaḥ sādhuvr̥ttaś ca satyavāg anasūyakaḥ
03061043c śīlavān susamācāraḥ pr̥thuśrīr dharmavic chuciḥ
03061044a samyag goptā vidarbhāṇāṁ nirjitārigaṇaḥ prabhuḥ
03061044c tasya māṁ viddhi tanayāṁ bhagavaṁs tvām upasthitām
03061045a niṣadheṣu mahāśaila śvaśuro me nr̥pottamaḥ
03061045c sugr̥hītanāmā vikhyāto vīrasena iti sma ha
03061046a tasya rājñaḥ suto vīraḥ śrīmān satyaparākramaḥ
03061046c kramaprāptaṁ pituḥ svaṁ yo rājyaṁ samanuśāsti ha
03061047a nalo nāmāridamanaḥ puṇyaśloka iti śrutaḥ
03061047c brahmaṇyo vedavid vāgmī puṇyakr̥t somapo ’gnicit
03061048a yaṣṭā dātā ca yoddhā ca samyak caiva praśāsitā
03061048c tasya mām acalaśreṣṭha viddhi bhāryām ihāgatām
03061049a tyaktaśriyaṁ bhartr̥hīnām anāthāṁ vyasanānvitām
03061049c anveṣamāṇāṁ bhartāraṁ taṁ vai naravarottamam
03061050a kham ullikhadbhir etair hi tvayā śr̥ṅgaśatair nr̥paḥ
03061050c kaccid dr̥ṣṭo ’calaśreṣṭha vane ’smin dāruṇe nalaḥ
03061051a gajendravikramo dhīmān dīrghabāhur amarṣaṇaḥ
03061051c vikrāntaḥ satyavāg dhīro bhartā mama mahāyaśāḥ
03061051e niṣadhānām adhipatiḥ kaccid dr̥ṣṭas tvayā nalaḥ
03061052a kiṁ māṁ vilapatīm ekāṁ parvataśreṣṭha duḥkhitām
03061052c girā nāśvāsayasy adya svāṁ sutām iva duḥkhitām
03061053a vīra vikrānta dharmajña satyasaṁdha mahīpate
03061053c yady asy asmin vane rājan darśayātmānam ātmanā
03061054a kadā nu snigdhagambhīrāṁ jīmūtasvanasaṁnibhām
03061054c śroṣyāmi naiṣadhasyāhaṁ vācaṁ tām amr̥topamām
03061055a vaidarbhīty eva kathitāṁ śubhāṁ rājño mahātmanaḥ
03061055c āmnāyasāriṇīm r̥ddhāṁ mama śokanibarhiṇīm
03061056a iti sā taṁ giriśreṣṭham uktvā pārthivanandinī
03061056c damayantī tato bhūyo jagāma diśam uttarām
03061057a sā gatvā trīn ahorātrān dadarśa paramāṅganā
03061057c tāpasāraṇyam atulaṁ divyakānanadarśanam
03061058a vasiṣṭhabhr̥gvatrisamais tāpasair upaśobhitam
03061058c niyataiḥ saṁyatāhārair damaśaucasamanvitaiḥ
03061059a abbhakṣair vāyubhakṣaiś ca patrāhārais tathaiva ca
03061059c jitendriyair mahābhāgaiḥ svargamārgadidr̥kṣubhiḥ
03061060a valkalājinasaṁvītair munibhiḥ saṁyatendriyaiḥ
03061060c tāpasādhyuṣitaṁ ramyaṁ dadarśāśramamaṇḍalam
03061061a sā dr̥ṣṭvaivāśramapadaṁ nānāmr̥ganiṣevitam
03061061c śākhāmr̥gagaṇaiś caiva tāpasaiś ca samanvitam
03061062a subhrūḥ sukeśī suśroṇī sukucā sudvijānanā
03061062c varcasvinī supratiṣṭhā svañcitodyatagāminī
03061063a sā viveśāśramapadaṁ vīrasenasutapriyā
03061063c yoṣidratnaṁ mahābhāgā damayantī manasvinī
03061064a sābhivādya tapovr̥ddhān vinayāvanatā sthitā
03061064c svāgataṁ ta iti proktā taiḥ sarvais tāpasaiś ca sā
03061065a pūjāṁ cāsyā yathānyāyaṁ kr̥tvā tatra tapodhanāḥ
03061065c āsyatām ity athocus te brūhi kiṁ karavāmahe
03061066a tān uvāca varārohā kaccid bhagavatām iha
03061066c tapasy agniṣu dharmeṣu mr̥gapakṣiṣu cānaghāḥ
03061066e kuśalaṁ vo mahābhāgāḥ svadharmacaraṇeṣu ca
03061067a tair uktā kuśalaṁ bhadre sarvatreti yaśasvinī
03061067c brūhi sarvānavadyāṅgi kā tvaṁ kiṁ ca cikīrṣasi
03061068a dr̥ṣṭvaiva te paraṁ rūpaṁ dyutiṁ ca paramām iha
03061068c vismayo naḥ samutpannaḥ samāśvasihi mā śucaḥ
03061069a asyāraṇyasya mahatī devatā vā mahībhr̥taḥ
03061069c asyā nu nadyāḥ kalyāṇi vada satyam anindite
03061070a sābravīt tān r̥ṣīn nāham araṇyasyāsya devatā
03061070c na cāpy asya girer viprā na nadyā devatāpy aham
03061071a mānuṣīṁ māṁ vijānīta yūyaṁ sarve tapodhanāḥ
03061071c vistareṇābhidhāsyāmi tan me śr̥ṇuta sarvaśaḥ
03061072a vidarbheṣu mahīpālo bhīmo nāma mahādyutiḥ
03061072c tasya māṁ tanayāṁ sarve jānīta dvijasattamāḥ
03061073a niṣadhādhipatir dhīmān nalo nāma mahāyaśāḥ
03061073c vīraḥ saṁgrāmajid vidvān mama bhartā viśāṁ patiḥ
03061074a devatābhyarcanaparo dvijātijanavatsalaḥ
03061074c goptā niṣadhavaṁśasya mahābhāgo mahādyutiḥ
03061075a satyavāg dharmavit prājñaḥ satyasaṁdho ’rimardanaḥ
03061075c brahmaṇyo daivataparaḥ śrīmān parapuraṁjayaḥ
03061076a nalo nāma nr̥paśreṣṭho devarājasamadyutiḥ
03061076c mama bhartā viśālākṣaḥ pūrṇenduvadano ’rihā
03061077a āhartā kratumukhyānāṁ vedavedāṅgapāragaḥ
03061077c sapatnānāṁ mr̥dhe hantā ravisomasamaprabhaḥ
03061078a sa kaiś cin nikr̥tiprajñair akalyāṇair narādhamaiḥ
03061078c āhūya pr̥thivīpālaḥ satyadharmaparāyaṇaḥ
03061078e devane kuśalair jihmair jito rājyaṁ vasūni ca
03061079a tasya mām avagacchadhvaṁ bhāryāṁ rājarṣabhasya vai
03061079c damayantīti vikhyātāṁ bhartr̥darśanalālasām
03061080a sā vanāni girīṁś caiva sarāṁsi saritas tathā
03061080c palvalāni ca ramyāṇi tathāraṇyāni sarvaśaḥ
03061081a anveṣamāṇā bhartāraṁ nalaṁ raṇaviśāradam
03061081c mahātmānaṁ kr̥tāstraṁ ca vicarāmīha duḥkhitā
03061082a kaccid bhagavatāṁ puṇyaṁ tapovanam idaṁ nr̥paḥ
03061082c bhavet prāpto nalo nāma niṣadhānāṁ janādhipaḥ
03061083a yatkr̥te ’ham idaṁ viprāḥ prapannā bhr̥śadāruṇam
03061083c vanaṁ pratibhayaṁ ghoraṁ śārdūlamr̥gasevitam
03061084a yadi kaiś cid ahorātrair na drakṣyāmi nalaṁ nr̥pam
03061084c ātmānaṁ śreyasā yokṣye dehasyāsya vimocanāt
03061085a ko nu me jīvitenārthas tam r̥te puruṣarṣabham
03061085c kathaṁ bhaviṣyāmy adyāhaṁ bhartr̥śokābhipīḍitā
03061086a evaṁ vilapatīm ekām araṇye bhīmanandinīm
03061086c damayantīm athocus te tāpasāḥ satyavādinaḥ
03061087a udarkas tava kalyāṇi kalyāṇo bhavitā śubhe
03061087c vayaṁ paśyāma tapasā kṣipraṁ drakṣyasi naiṣadham
03061088a niṣadhānām adhipatiṁ nalaṁ ripunighātinam
03061088c bhaimi dharmabhr̥tāṁ śreṣṭhaṁ drakṣyase vigatajvaram
03061089a vimuktaṁ sarvapāpebhyaḥ sarvaratnasamanvitam
03061089c tad eva nagaraśreṣṭhaṁ praśāsantam ariṁdamam
03061090a dviṣatāṁ bhayakartāraṁ suhr̥dāṁ śokanāśanam
03061090c patiṁ drakṣyasi kalyāṇi kalyāṇābhijanaṁ nr̥pam
03061091a evam uktvā nalasyeṣṭāṁ mahiṣīṁ pārthivātmajām
03061091c antarhitās tāpasās te sāgnihotrāśramās tadā
03061092a sā dr̥ṣṭvā mahad āścaryaṁ vismitā abhavat tadā
03061092c damayanty anavadyāṅgī vīrasenanr̥pasnuṣā
03061093a kiṁ nu svapno mayā dr̥ṣṭaḥ ko ’yaṁ vidhir ihābhavat
03061093c kva nu te tāpasāḥ sarve kva tad āśramamaṇḍalam
03061094a kva sā puṇyajalā ramyā nānādvijaniṣevitā
03061094c nadī te ca nagā hr̥dyāḥ phalapuṣpopaśobhitāḥ
03061095a dhyātvā ciraṁ bhīmasutā damayantī śucismitā
03061095c bhartr̥śokaparā dīnā vivarṇavadanābhavat
03061096a sā gatvāthāparāṁ bhūmiṁ bāṣpasaṁdigdhayā girā
03061096c vilalāpāśrupūrṇākṣī dr̥ṣṭvāśokataruṁ tataḥ
03061097a upagamya taruśreṣṭham aśokaṁ puṣpitaṁ tadā
03061097c pallavāpīḍitaṁ hr̥dyaṁ vihaṁgair anunāditam
03061098a aho batāyam agamaḥ śrīmān asmin vanāntare
03061098c āpīḍair bahubhir bhāti śrīmān dramiḍarāḍ iva
03061099a viśokāṁ kuru māṁ kṣipram aśoka priyadarśana
03061099c vītaśokabhayābādhaṁ kaccit tvaṁ dr̥ṣṭavān nr̥pam
03061100a nalaṁ nāmāridamanaṁ damayantyāḥ priyaṁ patim
03061100c niṣadhānām adhipatiṁ dr̥ṣṭavān asi me priyam
03061101a ekavastrārdhasaṁvītaṁ sukumāratanutvacam
03061101c vyasanenārditaṁ vīram araṇyam idam āgatam
03061102a yathā viśokā gaccheyam aśokanaga tat kuru
03061102c satyanāmā bhavāśoka mama śokavināśanāt
03061103a evaṁ sāśokavr̥kṣaṁ tam ārtā triḥ parigamya ha
03061103c jagāma dāruṇataraṁ deśaṁ bhaimī varāṅganā
03061104a sā dadarśa nagān naikān naikāś ca saritas tathā
03061104c naikāṁś ca parvatān ramyān naikāṁś ca mr̥gapakṣiṇaḥ
03061105a kandarāṁś ca nitambāṁś ca nadāṁś cādbhutadarśanān
03061105c dadarśa sā bhīmasutā patim anveṣatī tadā
03061106a gatvā prakr̥ṣṭam adhvānaṁ damayantī śucismitā
03061106c dadarśātha mahāsārthaṁ hastyaśvarathasaṁkulam
03061107a uttarantaṁ nadīṁ ramyāṁ prasannasalilāṁ śubhām
03061107c suśītatoyāṁ vistīrṇāṁ hradinīṁ vetasair vr̥tām
03061108a prodghuṣṭāṁ krauñcakuraraiś cakravākopakūjitām
03061108c kūrmagrāhajhaṣākīrṇāṁ pulinadvīpaśobhitām
03061109a sā dr̥ṣṭvaiva mahāsārthaṁ nalapatnī yaśasvinī
03061109c upasarpya varārohā janamadhyaṁ viveśa ha
03061110a unmattarūpā śokārtā tathā vastrārdhasaṁvr̥tā
03061110c kr̥śā vivarṇā malinā pāṁsudhvastaśiroruhā
03061111a tāṁ dr̥ṣṭvā tatra manujāḥ ke cid bhītāḥ pradudruvuḥ
03061111c ke cic cintāparās tasthuḥ ke cit tatra vicukruśuḥ
03061112a prahasanti sma tāṁ ke cid abhyasūyanta cāpare
03061112c cakrus tasyāṁ dayāṁ ke cit papracchuś cāpi bhārata
03061113a kāsi kasyāsi kalyāṇi kiṁ vā mr̥gayase vane
03061113c tvāṁ dr̥ṣṭvā vyathitāḥ smeha kaccit tvam asi mānuṣī
03061114a vada satyaṁ vanasyāsya parvatasyātha vā diśaḥ
03061114c devatā tvaṁ hi kalyāṇi tvāṁ vayaṁ śaraṇaṁ gatāḥ
03061115a yakṣī vā rākṣasī vā tvam utāho ’si varāṅganā
03061115c sarvathā kuru naḥ svasti rakṣasvāsmān anindite
03061116a yathāyaṁ sarvathā sārthaḥ kṣemī śīghram ito vrajet
03061116c tathā vidhatsva kalyāṇi tvāṁ vayaṁ śaraṇaṁ gatāḥ
03061117a tathoktā tena sārthena damayantī nr̥pātmajā
03061117c pratyuvāca tataḥ sādhvī bhartr̥vyasanaduḥkhitā
03061117e sārthavāhaṁ ca sārthaṁ ca janā ye cātra ke cana
03061118a yūnaḥ sthavirabālāś ca sārthasya ca purogamāḥ
03061118c mānuṣīṁ māṁ vijānīta manujādhipateḥ sutām
03061118e nr̥pasnuṣāṁ rājabhāryāṁ bhartr̥darśanalālasām
03061119a vidarbharāṇ mama pitā bhartā rājā ca naiṣadhaḥ
03061119c nalo nāma mahābhāgas taṁ mārgāmy aparājitam
03061120a yadi jānīta nr̥patiṁ kṣipraṁ śaṁsata me priyam
03061120c nalaṁ pārthivaśārdūlam amitragaṇasūdanam
03061121a tām uvācānavadyāṅgīṁ sārthasya mahataḥ prabhuḥ
03061121c sārthavāhaḥ śucir nāma śr̥ṇu kalyāṇi madvacaḥ
03061122a ahaṁ sārthasya netā vai sārthavāhaḥ śucismite
03061122c manuṣyaṁ nalanāmānaṁ na paśyāmi yaśasvini
03061123a kuñjaradvīpimahiṣaśārdūlarkṣamr̥gān api
03061123c paśyāmy asmin vane kaṣṭe amanuṣyaniṣevite
03061123e tathā no yakṣarāḍ adya maṇibhadraḥ prasīdatu
03061124a sābravīd vaṇijaḥ sarvān sārthavāhaṁ ca taṁ tataḥ
03061124c kva nu yāsyasi sārtho ’yam etad ākhyātum arhatha
03061125- sārthavāha uvāca
03061125a sārtho ’yaṁ cedirājasya subāhoḥ satyavādinaḥ
03061125c kṣipraṁ janapadaṁ gantā lābhāya manujātmaje
03062001- br̥hadaśva uvāca
03062001a sā tac chrutvānavadyāṅgī sārthavāhavacas tadā
03062001c agacchat tena vai sārdhaṁ bhartr̥darśanalālasā
03062002a atha kāle bahutithe vane mahati dāruṇe
03062002c taḍāgaṁ sarvatobhadraṁ padmasaugandhikaṁ mahat
03062003a dadr̥śur vaṇijo ramyaṁ prabhūtayavasendhanam
03062003c bahumūlaphalopetaṁ nānāpakṣigaṇair vr̥tam
03062004a taṁ dr̥ṣṭvā mr̥ṣṭasalilaṁ manoharasukhāvaham
03062004c supariśrāntavāhās te niveśāya mano dadhuḥ
03062005a saṁmate sārthavāhasya viviśur vanam uttamam
03062005c uvāsa sārthaḥ sumahān velām āsādya paścimām
03062006a athārdharātrasamaye niḥśabdastimite tadā
03062006c supte sārthe pariśrānte hastiyūtham upāgamat
03062006e pānīyārthaṁ girinadīṁ madaprasravaṇāvilām
03062007a mārgaṁ saṁrudhya saṁsuptaṁ padminyāḥ sārtham uttamam
03062007c suptaṁ mamarda sahasā ceṣṭamānaṁ mahītale
03062008a hāhāravaṁ pramuñcantaḥ sārthikāḥ śaraṇārthinaḥ
03062008c vanagulmāṁś ca dhāvanto nidrāndhā mahato bhayāt
03062008e ke cid dantaiḥ karaiḥ ke cit ke cit padbhyāṁ hatā narāḥ
03062009a gokharoṣṭrāśvabahulaṁ padātijanasaṁkulam
03062009c bhayārtaṁ dhāvamānaṁ tat parasparahataṁ tadā
03062010a ghorān nādān vimuñcanto nipetur dharaṇītale
03062010c vr̥kṣeṣv āsajya saṁbhagnāḥ patitā viṣameṣu ca
03062010e tathā tan nihataṁ sarvaṁ samr̥ddhaṁ sārthamaṇḍalam
03062011a athāparedyuḥ saṁprāpte hataśiṣṭā janās tadā
03062011c vanagulmād viniṣkramya śocanto vaiśasaṁ kr̥tam
03062011e bhrātaraṁ pitaraṁ putraṁ sakhāyaṁ ca janādhipa
03062012a aśocat tatra vaidarbhī kiṁ nu me duṣkr̥taṁ kr̥tam
03062012c yo ’pi me nirjane ’raṇye saṁprāpto ’yaṁ janārṇavaḥ
03062012e hato ’yaṁ hastiyūthena mandabhāgyān mamaiva tu
03062013a prāptavyaṁ suciraṁ duḥkhaṁ mayā nūnam asaṁśayam
03062013c nāprāptakālo mriyate śrutaṁ vr̥ddhānuśāsanam
03062014a yan nāham adya mr̥ditā hastiyūthena duḥkhitā
03062014c na hy adaivakr̥taṁ kiṁ cin narāṇām iha vidyate
03062015a na ca me bālabhāve ’pi kiṁ cid vyapakr̥taṁ kr̥tam
03062015c karmaṇā manasā vācā yad idaṁ duḥkham āgatam
03062016a manye svayaṁvarakr̥te lokapālāḥ samāgatāḥ
03062016c pratyākhyātā mayā tatra nalasyārthāya devatāḥ
03062016e nūnaṁ teṣāṁ prabhāvena viyogaṁ prāptavaty aham
03062017a evamādīni duḥkhāni sā vilapya varāṅganā
03062017c hataśiṣṭaiḥ saha tadā brāhmaṇair vedapāragaiḥ
03062017e agacchad rājaśārdūla duḥkhaśokaparāyaṇā
03062018a gacchantī sā cirāt kālāt puram āsādayan mahat
03062018c sāyāhne cedirājasya subāhoḥ satyavādinaḥ
03062018e vastrārdhakartasaṁvītā praviveśa purottamam
03062019a tāṁ vivarṇāṁ kr̥śāṁ dīnāṁ muktakeśīm amārjanām
03062019c unmattām iva gacchantīṁ dadr̥śuḥ puravāsinaḥ
03062020a praviśantīṁ tu tāṁ dr̥ṣṭvā cedirājapurīṁ tadā
03062020c anujagmus tato bālā grāmiputrāḥ kutūhalāt
03062021a sā taiḥ parivr̥tāgacchat samīpaṁ rājaveśmanaḥ
03062021c tāṁ prāsādagatāpaśyad rājamātā janair vr̥tām
03062022a sā janaṁ vārayitvā taṁ prāsādatalam uttamam
03062022c āropya vismitā rājan damayantīm apr̥cchata
03062023a evam apy asukhāviṣṭā bibharṣi paramaṁ vapuḥ
03062023c bhāsi vidyud ivābhreṣu śaṁsa me kāsi kasya vā
03062024a na hi te mānuṣaṁ rūpaṁ bhūṣaṇair api varjitam
03062024c asahāyā narebhyaś ca nodvijasy amaraprabhe
03062025a tac chrutvā vacanaṁ tasyā bhaimī vacanam abravīt
03062025c mānuṣīṁ māṁ vijānīhi bhartāraṁ samanuvratām
03062026a sairandhrīṁ jātisaṁpannāṁ bhujiṣyāṁ kāmavāsinīm
03062026c phalamūlāśanām ekāṁ yatrasāyaṁpratiśrayām
03062027a asaṁkhyeyaguṇo bhartā māṁ ca nityam anuvrataḥ
03062027c bhartāram api taṁ vīraṁ chāyevānapagā sadā
03062028a tasya daivāt prasaṅgo ’bhūd atimātraṁ sma devane
03062028c dyūte sa nirjitaś caiva vanam eko ’bhyupeyivān
03062029a tam ekavasanaṁ vīram unmattam iva vihvalam
03062029c āśvāsayantī bhartāram aham anvagamaṁ vanam
03062030a sa kadā cid vane vīraḥ kasmiṁś cit kāraṇāntare
03062030c kṣutparītaḥ suvimanās tad apy ekaṁ vyasarjayat
03062031a tam ekavasanaṁ nagnam unmattaṁ gatacetasam
03062031c anuvrajantī bahulā na svapāmi niśāḥ sadā
03062032a tato bahutithe kāle suptām utsr̥jya māṁ kva cit
03062032c vāsaso ’rdhaṁ paricchidya tyaktavān mām anāgasam
03062033a taṁ mārgamāṇā bhartāraṁ dahyamānā dinakṣapāḥ
03062033c na vindāmy amaraprakhyaṁ priyaṁ prāṇadhaneśvaram
03062034a tām aśruparipūrṇākṣīṁ vilapantīṁ tathā bahu
03062034c rājamātābravīd ārtāṁ bhaimīm ārtatarā svayam
03062035a vasasva mayi kalyāṇi prītir me tvayi vartate
03062035c mr̥gayiṣyanti te bhadre bhartāraṁ puruṣā mama
03062036a atha vā svayam āgacchet paridhāvann itas tataḥ
03062036c ihaiva vasatī bhadre bhartāram upalapsyase
03062037a rājamātur vacaḥ śrutvā damayantī vaco ’bravīt
03062037c samayenotsahe vastuṁ tvayi vīraprajāyini
03062038a ucchiṣṭaṁ naiva bhuñjīyāṁ na kuryāṁ pādadhāvanam
03062038c na cāhaṁ puruṣān anyān saṁbhāṣeyaṁ kathaṁ cana
03062039a prārthayed yadi māṁ kaś cid daṇḍyas te sa pumān bhavet
03062039c bhartur anveṣaṇārthaṁ tu paśyeyaṁ brāhmaṇān aham
03062040a yady evam iha kartavyaṁ vasāmy aham asaṁśayam
03062040c ato ’nyathā na me vāso vartate hr̥daye kva cit
03062041a tāṁ prahr̥ṣṭena manasā rājamātedam abravīt
03062041c sarvam etat kariṣyāmi diṣṭyā te vratam īdr̥śam
03062042a evam uktvā tato bhaimīṁ rājamātā viśāṁ pate
03062042c uvācedaṁ duhitaraṁ sunandāṁ nāma bhārata
03062043a sairandhrīm abhijānīṣva sunande devarūpiṇīm
03062043c etayā saha modasva nirudvignamanāḥ svayam
03063001- br̥hadaśva uvāca
03063001a utsr̥jya damayantīṁ tu nalo rājā viśāṁ pate
03063001c dadarśa dāvaṁ dahyantaṁ mahāntaṁ gahane vane
03063002a tatra śuśrāva madhye ’gnau śabdaṁ bhūtasya kasya cit
03063002c abhidhāva nalety uccaiḥ puṇyaśloketi cāsakr̥t
03063003a mā bhair iti nalaś coktvā madhyam agneḥ praviśya tam
03063003c dadarśa nāgarājānaṁ śayānaṁ kuṇḍalīkr̥tam
03063004a sa nāgaḥ prāñjalir bhūtvā vepamāno nalaṁ tadā
03063004c uvāca viddhi māṁ rājan nāgaṁ karkoṭakaṁ nr̥pa
03063005a mayā pralabdho brahmarṣir anāgāḥ sumahātapāḥ
03063005c tena manyuparītena śapto ’smi manujādhipa
03063006a tasya śāpān na śaknomi padād vicalituṁ padam
03063006c upadekṣyāmi te śreyas trātum arhati māṁ bhavān
03063007a sakhā ca te bhaviṣyāmi matsamo nāsti pannagaḥ
03063007c laghuś ca te bhaviṣyāmi śīghram ādāya gaccha mām
03063008a evam uktvā sa nāgendro babhūvāṅguṣṭhamātrakaḥ
03063008c taṁ gr̥hītvā nalaḥ prāyād uddeśaṁ dāvavarjitam
03063009a ākāśadeśam āsādya vimuktaṁ kr̥ṣṇavartmanā
03063009c utsraṣṭukāmaṁ taṁ nāgaḥ punaḥ karkoṭako ’bravīt
03063010a padāni gaṇayan gaccha svāni naiṣadha kāni cit
03063010c tatra te ’haṁ mahārāja śreyo dhāsyāmi yat param
03063011a tataḥ saṁkhyātum ārabdham adaśad daśame pade
03063011c tasya daṣṭasya tad rūpaṁ kṣipram antaradhīyata
03063012a sa dr̥ṣṭvā vismitas tasthāv ātmānaṁ vikr̥taṁ nalaḥ
03063012c svarūpadhāriṇaṁ nāgaṁ dadarśa ca mahīpatiḥ
03063013a tataḥ karkoṭako nāgaḥ sāntvayan nalam abravīt
03063013c mayā te ’ntarhitaṁ rūpaṁ na tvā vidyur janā iti
03063014a yatkr̥te cāsi vikr̥to duḥkhena mahatā nala
03063014c viṣeṇa sa madīyena tvayi duḥkhaṁ nivatsyati
03063015a viṣeṇa saṁvr̥tair gātrair yāvat tvāṁ na vimokṣyati
03063015c tāvat tvayi mahārāja duḥkhaṁ vai sa nivatsyati
03063016a anāgā yena nikr̥tas tvam anarho janādhipa
03063016c krodhād asūyayitvā taṁ rakṣā me bhavataḥ kr̥tā
03063017a na te bhayaṁ naravyāghra daṁṣṭribhyaḥ śatruto ’pi vā
03063017c brahmavidbhyaś ca bhavitā matprasādān narādhipa
03063018a rājan viṣanimittā ca na te pīḍā bhaviṣyati
03063018c saṁgrāmeṣu ca rājendra śaśvaj jayam avāpsyasi
03063019a gaccha rājann itaḥ sūto bāhuko ’ham iti bruvan
03063019c samīpam r̥tuparṇasya sa hi vedākṣanaipuṇam
03063019e ayodhyāṁ nagarīṁ ramyām adyaiva niṣadheśvara
03063020a sa te ’kṣahr̥dayaṁ dātā rājāśvahr̥dayena vai
03063020c ikṣvākukulajaḥ śrīmān mitraṁ caiva bhaviṣyati
03063021a bhaviṣyasi yadākṣajñaḥ śreyasā yokṣyase tadā
03063021c sameṣyasi ca dārais tvaṁ mā sma śoke manaḥ kr̥thāḥ
03063021e rājyena tanayābhyāṁ ca satyam etad bravīmi te
03063022a svarūpaṁ ca yadā draṣṭum icchethās tvaṁ narādhipa
03063022c saṁsmartavyas tadā te ’haṁ vāsaś cedaṁ nivāsayeḥ
03063023a anena vāsasācchannaḥ svarūpaṁ pratipatsyase
03063023c ity uktvā pradadāv asmai divyaṁ vāsoyugaṁ tadā
03063024a evaṁ nalaṁ samādiśya vāso dattvā ca kaurava
03063024c nāgarājas tato rājaṁs tatraivāntaradhīyata
03064001- br̥hadaśva uvāca
03064001a tasminn antarhite nāge prayayau naiṣadho nalaḥ
03064001c r̥tuparṇasya nagaraṁ prāviśad daśame ’hani
03064002a sa rājānam upātiṣṭhad bāhuko ’ham iti bruvan
03064002c aśvānāṁ vāhane yuktaḥ pr̥thivyāṁ nāsti matsamaḥ
03064003a arthakr̥cchreṣu caivāhaṁ praṣṭavyo naipuṇeṣu ca
03064003c annasaṁskāram api ca jānāmy anyair viśeṣataḥ
03064004a yāni śilpāni loke ’smin yac cāpy anyat suduṣkaram
03064004c sarvaṁ yatiṣye tat kartum r̥tuparṇa bharasva mām
03064005- r̥tuparṇa uvāca
03064005a vasa bāhuka bhadraṁ te sarvam etat kariṣyasi
03064005c śīghrayāne sadā buddhir dhīyate me viśeṣataḥ
03064006a sa tvam ātiṣṭha yogaṁ taṁ yena śīghrā hayā mama
03064006c bhaveyur aśvādhyakṣo ’si vetanaṁ te śataṁ śatāḥ
03064007a tvām upasthāsyataś cemau nityaṁ vārṣṇeyajīvalau
03064007c etābhyāṁ raṁsyase sārdhaṁ vasa vai mayi bāhuka
03064008- br̥hadaśva uvāca
03064008a evam ukto nalas tena nyavasat tatra pūjitaḥ
03064008c r̥tuparṇasya nagare sahavārṣṇeyajīvalaḥ
03064009a sa tatra nivasan rājā vaidarbhīm anucintayan
03064009c sāyaṁ sāyaṁ sadā cemaṁ ślokam ekaṁ jagāda ha
03064010a kva nu sā kṣutpipāsārtā śrāntā śete tapasvinī
03064010c smarantī tasya mandasya kaṁ vā sādyopatiṣṭhati
03064011a evaṁ bruvantaṁ rājānaṁ niśāyāṁ jīvalo ’bravīt
03064011c kām enāṁ śocase nityaṁ śrotum icchāmi bāhuka
03064012a tam uvāca nalo rājā mandaprajñasya kasya cit
03064012c āsīd bahumatā nārī tasyā dr̥ḍhataraṁ ca saḥ
03064013a sa vai kena cid arthena tayā mando vyayujyata
03064013c viprayuktaś ca mandātmā bhramaty asukhapīḍitaḥ
03064014a dahyamānaḥ sa śokena divārātram atandritaḥ
03064014c niśākāle smaraṁs tasyāḥ ślokam ekaṁ sma gāyati
03064015a sa vai bhraman mahīṁ sarvāṁ kva cid āsādya kiṁ cana
03064015c vasaty anarhas tadduḥkhaṁ bhūya evānusaṁsmaran
03064016a sā tu taṁ puruṣaṁ nārī kr̥cchre ’py anugatā vane
03064016c tyaktā tenālpapuṇyena duṣkaraṁ yadi jīvati
03064017a ekā bālānabhijñā ca mārgāṇām atathocitā
03064017c kṣutpipāsāparītā ca duṣkaraṁ yadi jīvati
03064018a śvāpadācarite nityaṁ vane mahati dāruṇe
03064018c tyaktā tenālpapuṇyena mandaprajñena māriṣa
03064019a ity evaṁ naiṣadho rājā damayantīm anusmaran
03064019c ajñātavāsam avasad rājñas tasya niveśane
03065001- br̥hadaśva uvāca
03065001a hr̥tarājye nale bhīmaḥ sabhārye preṣyatāṁ gate
03065001c dvijān prasthāpayām āsa naladarśanakāṅkṣayā
03065002a saṁdideśa ca tān bhīmo vasu dattvā ca puṣkalam
03065002c mr̥gayadhvaṁ nalaṁ caiva damayantīṁ ca me sutām
03065003a asmin karmaṇi niṣpanne vijñāte niṣadhādhipe
03065003c gavāṁ sahasraṁ dāsyāmi yo vas tāv ānayiṣyati
03065003e agrahāraṁ ca dāsyāmi grāmaṁ nagarasaṁmitam
03065004a na cec chakyāv ihānetuṁ damayantī nalo ’pi vā
03065004c jñātamātre ’pi dāsyāmi gavāṁ daśaśataṁ dhanam
03065005a ity uktās te yayur hr̥ṣṭā brāhmaṇāḥ sarvatodiśam
03065005c purarāṣṭrāṇi cinvanto naiṣadhaṁ saha bhāryayā
03065006a tataś cedipurīṁ ramyāṁ sudevo nāma vai dvijaḥ
03065006c vicinvāno ’tha vaidarbhīm apaśyad rājaveśmani
03065006e puṇyāhavācane rājñaḥ sunandāsahitāṁ sthitām
03065007a mandaprakhyāyamānena rūpeṇāpratimena tām
03065007c pinaddhāṁ dhūmajālena prabhām iva vibhāvasoḥ
03065008a tāṁ samīkṣya viśālākṣīm adhikaṁ malināṁ kr̥śām
03065008c tarkayām āsa bhaimīti kāraṇair upapādayan
03065009- sudeva uvāca
03065009a yatheyaṁ me purā dr̥ṣṭā tathārūpeyam aṅganā
03065009c kr̥tārtho ’smy adya dr̥ṣṭvemāṁ lokakāntām iva śriyam
03065010a pūrṇacandrānanāṁ śyāmāṁ cāruvr̥ttapayodharām
03065010c kurvantīṁ prabhayā devīṁ sarvā vitimirā diśaḥ
03065011a cārupadmapalāśākṣīṁ manmathasya ratīm iva
03065011c iṣṭāṁ sarvasya jagataḥ pūrṇacandraprabhām iva
03065012a vidarbhasarasas tasmād daivadoṣād ivoddhr̥tām
03065012c malapaṅkānuliptāṅgīṁ mr̥ṇālīm iva tāṁ bhr̥śam
03065013a paurṇamāsīm iva niśāṁ rāhugrastaniśākarām
03065013c patiśokākulāṁ dīnāṁ śuṣkasrotāṁ nadīm iva
03065014a vidhvastaparṇakamalāṁ vitrāsitavihaṁgamām
03065014c hastihastaparikliṣṭāṁ vyākulām iva padminīm
03065015a sukumārīṁ sujātāṅgīṁ ratnagarbhagr̥hocitām
03065015c dahyamānām ivoṣṇena mr̥ṇālīm aciroddhr̥tām
03065016a rūpaudāryaguṇopetāṁ maṇḍanārhām amaṇḍitām
03065016c candralekhām iva navāṁ vyomni nīlābhrasaṁvr̥tām
03065017a kāmabhogaiḥ priyair hīnāṁ hīnāṁ bandhujanena ca
03065017c dehaṁ dhārayatīṁ dīnāṁ bhartr̥darśanakāṅkṣayā
03065018a bhartā nāma paraṁ nāryā bhūṣaṇaṁ bhūṣaṇair vinā
03065018c eṣā virahitā tena śobhanāpi na śobhate
03065019a duṣkaraṁ kurute ’tyarthaṁ hīno yad anayā nalaḥ
03065019c dhārayaty ātmano dehaṁ na śokenāvasīdati
03065020a imām asitakeśāntāṁ śatapatrāyatekṣaṇām
03065020c sukhārhāṁ duḥkhitāṁ dr̥ṣṭvā mamāpi vyathate manaḥ
03065021a kadā nu khalu duḥkhasya pāraṁ yāsyati vai śubhā
03065021c bhartuḥ samāgamāt sādhvī rohiṇī śaśino yathā
03065022a asyā nūnaṁ punar lābhān naiṣadhaḥ prītim eṣyati
03065022c rājā rājyaparibhraṣṭaḥ punar labdhveva medinīm
03065023a tulyaśīlavayoyuktāṁ tulyābhijanasaṁyutām
03065023c naiṣadho ’rhati vaidarbhīṁ taṁ ceyam asitekṣaṇā
03065024a yuktaṁ tasyāprameyasya vīryasattvavato mayā
03065024c samāśvāsayituṁ bhāryāṁ patidarśanalālasām
03065025a ayam āśvāsayāmy enāṁ pūrṇacandranibhānanām
03065025c adr̥ṣṭapūrvāṁ duḥkhasya duḥkhārtāṁ dhyānatatparām
03065026- br̥hadaśva uvāca
03065026a evaṁ vimr̥śya vividhaiḥ kāraṇair lakṣaṇaiś ca tām
03065026c upagamya tato bhaimīṁ sudevo brāhmaṇo ’bravīt
03065027a ahaṁ sudevo vaidarbhi bhrātus te dayitaḥ sakhā
03065027c bhīmasya vacanād rājñas tvām anveṣṭum ihāgataḥ
03065028a kuśalī te pitā rājñi janitrī bhrātaraś ca te
03065028c āyuṣmantau kuśalinau tatrasthau dārakau ca te
03065028e tvatkr̥te bandhuvargāś ca gatasattvā ivāsate
03065029a abhijñāya sudevaṁ tu damayantī yudhiṣṭhira
03065029c paryapr̥cchat tataḥ sarvān krameṇa suhr̥daḥ svakān
03065030a ruroda ca bhr̥śaṁ rājan vaidarbhī śokakarśitā
03065030c dr̥ṣṭvā sudevaṁ sahasā bhrātur iṣṭaṁ dvijottamam
03065031a tato rudantīṁ tāṁ dr̥ṣṭvā sunandā śokakarśitām
03065031c sudevena sahaikānte kathayantīṁ ca bhārata
03065032a janitryai preṣayām āsa sairandhrī rudate bhr̥śam
03065032c brāhmaṇena samāgamya tāṁ veda yadi manyase
03065033a atha cedipater mātā rājñaś cāntaḥpurāt tadā
03065033c jagāma yatra sā bālā brāhmaṇena sahābhavat
03065034a tataḥ sudevam ānāyya rājamātā viśāṁ pate
03065034c papraccha bhāryā kasyeyaṁ sutā vā kasya bhāminī
03065035a kathaṁ ca naṣṭā jñātibhyo bhartur vā vāmalocanā
03065035c tvayā ca viditā vipra katham evaṁgatā satī
03065036a etad icchāmy ahaṁ tvatto jñātuṁ sarvam aśeṣataḥ
03065036c tattvena hi mamācakṣva pr̥cchantyā devarūpiṇīm
03065037a evam uktas tayā rājan sudevo dvijasattamaḥ
03065037c sukhopaviṣṭa ācaṣṭa damayantyā yathātatham
03066001- sudeva uvāca
03066001a vidarbharājo dharmātmā bhīmo bhīmaparākramaḥ
03066001c suteyaṁ tasya kalyāṇī damayantīti viśrutā
03066002a rājā tu naiṣadho nāma vīrasenasuto nalaḥ
03066002c bhāryeyaṁ tasya kalyāṇī puṇyaślokasya dhīmataḥ
03066003a sa vai dyūte jito bhrātrā hr̥tarājyo mahīpatiḥ
03066003c damayantyā gataḥ sārdhaṁ na prajñāyata karhi cit
03066004a te vayaṁ damayantyarthe carāmaḥ pr̥thivīm imām
03066004c seyam āsāditā bālā tava putraniveśane
03066005a asyā rūpeṇa sadr̥śī mānuṣī neha vidyate
03066005c asyāś caiva bhruvor madhye sahajaḥ piplur uttamaḥ
03066005e śyāmāyāḥ padmasaṁkāśo lakṣito ’ntarhito mayā
03066006a malena saṁvr̥to hy asyās tanvabhreṇeva candramāḥ
03066006c cihnabhūto vibhūtyartham ayaṁ dhātrā vinirmitaḥ
03066007a pratipatkaluṣevendor lekhā nāti virājate
03066007c na cāsyā naśyate rūpaṁ vapur malasamācitam
03066007e asaṁskr̥tam api vyaktaṁ bhāti kāñcanasaṁnibham
03066008a anena vapuṣā bālā piplunānena caiva ha
03066008c lakṣiteyaṁ mayā devī pihito ’gnir ivoṣmaṇā
03066009- br̥hadaśva uvāca
03066009a tac chrutvā vacanaṁ tasya sudevasya viśāṁ pate
03066009c sunandā śodhayām āsa piplupracchādanaṁ malam
03066010a sa malenāpakr̥ṣṭena piplus tasyā vyarocata
03066010c damayantyās tadā vyabhre nabhasīva niśākaraḥ
03066011a pipluṁ dr̥ṣṭvā sunandā ca rājamātā ca bhārata
03066011c rudantyau tāṁ pariṣvajya muhūrtam iva tasthatuḥ
03066011e utsr̥jya bāṣpaṁ śanakai rājamātedam abravīt
03066012a bhaginyā duhitā me ’si piplunānena sūcitā
03066012c ahaṁ ca tava mātā ca rājanyasya mahātmanaḥ
03066012e sute daśārṇādhipateḥ sudāmnaś cārudarśane
03066013a bhīmasya rājñaḥ sā dattā vīrabāhor ahaṁ punaḥ
03066013c tvaṁ tu jātā mayā dr̥ṣṭā daśārṇeṣu pitur gr̥he
03066014a yathaiva te pitur gehaṁ tathedam api bhāmini
03066014c yathaiva hi mamaiśvaryaṁ damayanti tathā tava
03066015a tāṁ prahr̥ṣṭena manasā damayantī viśāṁ pate
03066015c abhivādya mātur bhaginīm idaṁ vacanam abravīt
03066016a ajñāyamānāpi satī sukham asmy uṣiteha vai
03066016c sarvakāmaiḥ suvihitā rakṣyamāṇā sadā tvayā
03066017a sukhāt sukhataro vāso bhaviṣyati na saṁśayaḥ
03066017c ciraviproṣitāṁ mātar mām anujñātum arhasi
03066018a dārakau ca hi me nītau vasatas tatra bālakau
03066018c pitrā vihīnau śokārtau mayā caiva kathaṁ nu tau
03066019a yadi cāpi priyaṁ kiṁ cin mayi kartum ihecchasi
03066019c vidarbhān yātum icchāmi śīghraṁ me yānam ādiśa
03066020a bāḍham ity eva tām uktvā hr̥ṣṭā mātr̥ṣvasā nr̥pa
03066020c guptāṁ balena mahatā putrasyānumate tataḥ
03066021a prasthāpayad rājamātā śrīmatā naravāhinā
03066021c yānena bharataśreṣṭha svannapānaparicchadām
03066022a tataḥ sā nacirād eva vidarbhān agamac chubhā
03066022c tāṁ tu bandhujanaḥ sarvaḥ prahr̥ṣṭaḥ pratyapūjayat
03066023a sarvān kuśalino dr̥ṣṭvā bāndhavān dārakau ca tau
03066023c mātaraṁ pitaraṁ caiva sarvaṁ caiva sakhījanam
03066024a devatāḥ pūjayām āsa brāhmaṇāṁś ca yaśasvinī
03066024c vidhinā pareṇa kalyāṇī damayantī viśāṁ pate
03066025a atarpayat sudevaṁ ca gosahasreṇa pārthivaḥ
03066025c prīto dr̥ṣṭvaiva tanayāṁ grāmeṇa draviṇena ca
03066026a sā vyuṣṭā rajanīṁ tatra pitur veśmani bhāminī
03066026c viśrāntā mātaraṁ rājann idaṁ vacanam abravīt
03067001- damayanty uvāca
03067001a māṁ ced icchasi jīvantīṁ mātaḥ satyaṁ bravīmi te
03067001c naravīrasya vai tasya nalasyānayane yata
03067002- br̥hadaśva uvāca
03067002a damayantyā tathoktā tu sā devī bhr̥śaduḥkhitā
03067002c bāṣpeṇa pihitā rājan nottaraṁ kiṁ cid abravīt
03067003a tadavasthāṁ tu tāṁ dr̥ṣṭvā sarvam antaḥpuraṁ tadā
03067003c hāhābhūtam atīvāsīd bhr̥śaṁ ca praruroda ha
03067004a tato bhīmaṁ mahārāja bhāryā vacanam abravīt
03067004c damayantī tava sutā bhartāram anuśocati
03067005a apakr̥ṣya ca lajjāṁ māṁ svayam uktavatī nr̥pa
03067005c prayatantu tava preṣyāḥ puṇyaślokasya darśane
03067006a tayā pracodito rājā brāhmaṇān vaśavartinaḥ
03067006c prāsthāpayad diśaḥ sarvā yatadhvaṁ naladarśane
03067007a tato vidarbhādhipater niyogād brāhmaṇarṣabhāḥ
03067007c damayantīm atho dr̥ṣṭvā prasthitāḥ smety athābruvan
03067008a atha tān abravīd bhaimī sarvarāṣṭreṣv idaṁ vacaḥ
03067008c bruvadhvaṁ janasaṁsatsu tatra tatra punaḥ punaḥ
03067009a kva nu tvaṁ kitava chittvā vastrārdhaṁ prasthito mama
03067009c utsr̥jya vipine suptām anuraktāṁ priyāṁ priya
03067010a sā vai yathā samādiṣṭā tatrāste tvatpratīkṣiṇī
03067010c dahyamānā bhr̥śaṁ bālā vastrārdhenābhisaṁvr̥tā
03067011a tasyā rudantyāḥ satataṁ tena śokena pārthiva
03067011c prasādaṁ kuru vai vīra prativākyaṁ dadasva ca
03067012a etad anyac ca vaktavyaṁ kr̥pāṁ kuryād yathā mayi
03067012c vāyunā dhūyamāno hi vanaṁ dahati pāvakaḥ
03067013a bhartavyā rakṣaṇīyā ca patnī hi patinā sadā
03067013c tan naṣṭam ubhayaṁ kasmād dharmajñasya satas tava
03067014a khyātaḥ prājñaḥ kulīnaś ca sānukrośaś ca tvaṁ sadā
03067014c saṁvr̥tto niranukrośaḥ śaṅke madbhāgyasaṁkṣayāt
03067015a sa kuruṣva maheṣvāsa dayāṁ mayi nararṣabha
03067015c ānr̥śaṁsyaṁ paro dharmas tvatta eva hi me śrutam
03067016a evaṁ bruvāṇān yadi vaḥ pratibrūyād dhi kaś cana
03067016c sa naraḥ sarvathā jñeyaḥ kaś cāsau kva ca vartate
03067017a yac ca vo vacanaṁ śrutvā brūyāt prativaco naraḥ
03067017c tad ādāya vacaḥ kṣipraṁ mamāvedyaṁ dvijottamāḥ
03067018a yathā ca vo na jānīyāc carato bhīmaśāsanāt
03067018c punarāgamanaṁ caiva tathā kāryam atandritaiḥ
03067019a yadi vāsau samr̥ddhaḥ syād yadi vāpy adhano bhavet
03067019c yadi vāpy arthakāmaḥ syāj jñeyam asya cikīrṣitam
03067020a evam uktās tv agacchaṁs te brāhmaṇāḥ sarvatodiśam
03067020c nalaṁ mr̥gayituṁ rājaṁs tathā vyasaninaṁ tadā
03067021a te purāṇi sarāṣṭrāṇi grāmān ghoṣāṁs tathāśramān
03067021c anveṣanto nalaṁ rājan nādhijagmur dvijātayaḥ
03067022a tac ca vākyaṁ tathā sarve tatra tatra viśāṁ pate
03067022c śrāvayāṁ cakrire viprā damayantyā yatheritam
03068001- br̥hadaśva uvāca
03068001a atha dīrghasya kālasya parṇādo nāma vai dvijaḥ
03068001c pratyetya nagaraṁ bhaimīm idaṁ vacanam abravīt
03068002a naiṣadhaṁ mr̥gayānena damayanti divāniśam
03068002c ayodhyāṁ nagarīṁ gatvā bhāṅgasvarir upasthitaḥ
03068003a śrāvitaś ca mayā vākyaṁ tvadīyaṁ sa mahājane
03068003c r̥tuparṇo mahābhāgo yathoktaṁ varavarṇini
03068004a tac chrutvā nābravīt kiṁ cid r̥tuparṇo narādhipaḥ
03068004c na ca pāriṣadaḥ kaś cid bhāṣyamāṇo mayāsakr̥t
03068005a anujñātaṁ tu māṁ rājñā vijane kaś cid abravīt
03068005c r̥tuparṇasya puruṣo bāhuko nāma nāmataḥ
03068006a sūtas tasya narendrasya virūpo hrasvabāhukaḥ
03068006c śīghrayāne sukuśalo mr̥ṣṭakartā ca bhojane
03068007a sa viniḥśvasya bahuśo ruditvā ca muhur muhuḥ
03068007c kuśalaṁ caiva māṁ pr̥ṣṭvā paścād idam abhāṣata
03068008a vaiṣamyam api saṁprāptā gopāyanti kulastriyaḥ
03068008c ātmānam ātmanā satyo jitasvargā na saṁśayaḥ
03068008e rahitā bhartr̥bhiś caiva na krudhyanti kadā cana
03068009a viṣamasthena mūḍhena paribhraṣṭasukhena ca
03068009c yat sā tena parityaktā tatra na kroddhum arhati
03068010a prāṇayātrāṁ pariprepsoḥ śakunair hr̥tavāsasaḥ
03068010c ādhibhir dahyamānasya śyāmā na kroddhum arhati
03068011a satkr̥tāsatkr̥tā vāpi patiṁ dr̥ṣṭvā tathāgatam
03068011c bhraṣṭarājyaṁ śriyā hīnaṁ śyāmā na kroddhum arhati
03068012a tasya tad vacanaṁ śrutvā tvarito ’ham ihāgataḥ
03068012c śrutvā pramāṇaṁ bhavatī rājñaś caiva nivedaya
03068013a etac chrutvāśrupūrṇākṣī parṇādasya viśāṁ pate
03068013c damayantī raho ’bhyetya mātaraṁ pratyabhāṣata
03068014a ayam artho na saṁvedyo bhīme mātaḥ kathaṁ cana
03068014c tvatsaṁnidhau samādekṣye sudevaṁ dvijasattamam
03068015a yathā na nr̥patir bhīmaḥ pratipadyeta me matam
03068015c tathā tvayā prayattavyaṁ mama cet priyam icchasi
03068016a yathā cāhaṁ samānītā sudevenāśu bāndhavān
03068016c tenaiva maṅgalenāśu sudevo yātu māciram
03068016e samānetuṁ nalaṁ mātar ayodhyāṁ nagarīm itaḥ
03068017a viśrāntaṁ ca tataḥ paścāt parṇādaṁ dvijasattamam
03068017c arcayām āsa vaidarbhī dhanenātīva bhāminī
03068018a nale cehāgate vipra bhūyo dāsyāmi te vasu
03068018c tvayā hi me bahu kr̥taṁ yathā nānyaḥ kariṣyati
03068018e yad bhartrāhaṁ sameṣyāmi śīghram eva dvijottama
03068019a evam ukto ’rcayitvā tām āśīrvādaiḥ sumaṅgalaiḥ
03068019c gr̥hān upayayau cāpi kr̥tārthaḥ sa mahāmanāḥ
03068020a tataś cānāyya taṁ vipraṁ damayantī yudhiṣṭhira
03068020c abravīt saṁnidhau mātur duḥkhaśokasamanvitā
03068021a gatvā sudeva nagarīm ayodhyāvāsinaṁ nr̥pam
03068021c r̥tuparṇaṁ vaco brūhi patim anyaṁ cikīrṣatī
03068021e āsthāsyati punar bhaimī damayantī svayaṁvaram
03068022a tatra gacchanti rājāno rājaputrāś ca sarvaśaḥ
03068022c yathā ca gaṇitaḥ kālaḥ śvobhūte sa bhaviṣyati
03068023a yadi saṁbhāvanīyaṁ te gaccha śīghram ariṁdama
03068023c sūryodaye dvitīyaṁ sā bhartāraṁ varayiṣyati
03068023e na hi sa jñāyate vīro nalo jīvan mr̥to ’pi vā
03068024a evaṁ tayā yathoktaṁ vai gatvā rājānam abravīt
03068024c r̥tuparṇaṁ mahārāja sudevo brāhmaṇas tadā
03069001- br̥hadaśva uvāca
03069001a śrutvā vacaḥ sudevasya r̥tuparṇo narādhipaḥ
03069001c sāntvayañ ślakṣṇayā vācā bāhukaṁ pratyabhāṣata
03069002a vidarbhān yātum icchāmi damadantyāḥ svayaṁvaram
03069002c ekāhnā hayatattvajña manyase yadi bāhuka
03069003a evam uktasya kaunteya tena rājñā nalasya ha
03069003c vyadīryata mano duḥkhāt pradadhyau ca mahāmanāḥ
03069004a damayantī bhaved etat kuryād duḥkhena mohitā
03069004c asmadarthe bhaved vāyam upāyaś cintito mahān
03069005a nr̥śaṁsaṁ bata vaidarbhī kartukāmā tapasvinī
03069005c mayā kṣudreṇa nikr̥tā pāpenākr̥tabuddhinā
03069006a strīsvabhāvaś calo loke mama doṣaś ca dāruṇaḥ
03069006c syād evam api kuryāt sā vivaśā gatasauhr̥dā
03069006e mama śokena saṁvignā nairāśyāt tanumadhyamā
03069007a na caivaṁ karhi cit kuryāt sāpatyā ca viśeṣataḥ
03069007c yad atra tathyaṁ pathyaṁ ca gatvā vetsyāmi niścayam
03069007e r̥tuparṇasya vai kāmam ātmārthaṁ ca karomy aham
03069008a iti niścitya manasā bāhuko dīnamānasaḥ
03069008c kr̥tāñjalir uvācedam r̥tuparṇaṁ narādhipam
03069009a pratijānāmi te satyaṁ gamiṣyasi narādhipa
03069009c ekāhnā puruṣavyāghra vidarbhanagarīṁ nr̥pa
03069010a tataḥ parīkṣām aśvānāṁ cakre rājan sa bāhukaḥ
03069010c aśvaśālām upāgamya bhāṅgasvarinr̥pājñayā
03069011a sa tvaryamāṇo bahuśa r̥tuparṇena bāhukaḥ
03069011c adhyagacchat kr̥śān aśvān samarthān adhvani kṣamān
03069012a tejobalasamāyuktān kulaśīlasamanvitān
03069012c varjitā̃l lakṣaṇair hīnaiḥ pr̥thuprothān mahāhanūn
03069012e śuddhān daśabhir āvartaiḥ sindhujān vātaraṁhasaḥ
03069013a dr̥ṣṭvā tān abravīd rājā kiṁ cit kopasamanvitaḥ
03069013c kim idaṁ prārthitaṁ kartuṁ pralabdhavyā hi te vayam
03069014a katham alpabalaprāṇā vakṣyantīme hayā mama
03069014c mahān adhvā ca turagair gantavyaḥ katham īdr̥śaiḥ
03069015- bāhuka uvāca
03069015a ete hayā gamiṣyanti vidarbhān nātra saṁśayaḥ
03069015c athānyān manyase rājan brūhi kān yojayāmi te
03069016- r̥tuparṇa uvāca
03069016a tvam eva hayatattvajñaḥ kuśalaś cāsi bāhuka
03069016c yān manyase samarthāṁs tvaṁ kṣipraṁ tān eva yojaya
03069017- br̥hadaśva uvāca
03069017a tataḥ sadaśvāṁś caturaḥ kulaśīlasamanvitān
03069017c yojayām āsa kuśalo javayuktān rathe naraḥ
03069018a tato yuktaṁ rathaṁ rājā samārohat tvarānvitaḥ
03069018c atha paryapatan bhūmau jānubhis te hayottamāḥ
03069019a tato naravaraḥ śrīmān nalo rājā viśāṁ pate
03069019c sāntvayām āsa tān aśvāṁs tejobalasamanvitān
03069020a raśmibhiś ca samudyamya nalo yātum iyeṣa saḥ
03069020c sūtam āropya vārṣṇeyaṁ javam āsthāya vai param
03069021a te codyamānā vidhinā bāhukena hayottamāḥ
03069021c samutpetur ivākāśaṁ rathinaṁ mohayann iva
03069022a tathā tu dr̥ṣṭvā tān aśvān vahato vātaraṁhasaḥ
03069022c ayodhyādhipatir dhīmān vismayaṁ paramaṁ yayau
03069023a rathaghoṣaṁ tu taṁ śrutvā hayasaṁgrahaṇaṁ ca tat
03069023c vārṣṇeyaś cintayām āsa bāhukasya hayajñatām
03069024a kiṁ nu syān mātalir ayaṁ devarājasya sārathiḥ
03069024c tathā hi lakṣaṇaṁ vīre bāhuke dr̥śyate mahat
03069025a śālihotro ’tha kiṁ nu syād dhayānāṁ kulatattvavit
03069025c mānuṣaṁ samanuprāpto vapuḥ paramaśobhanam
03069026a utāho svid bhaved rājā nalaḥ parapuraṁjayaḥ
03069026c so ’yaṁ nr̥patir āyāta ity evaṁ samacintayat
03069027a atha vā yāṁ nalo veda vidyāṁ tām eva bāhukaḥ
03069027c tulyaṁ hi lakṣaye jñānaṁ bāhukasya nalasya ca
03069028a api cedaṁ vayas tulyam asya manye nalasya ca
03069028c nāyaṁ nalo mahāvīryas tadvidyas tu bhaviṣyati
03069029a pracchannā hi mahātmānaś caranti pr̥thivīm imām
03069029c daivena vidhinā yuktāḥ śāstroktaiś ca virūpaṇaiḥ
03069030a bhavet tu matibhedo me gātravairūpyatāṁ prati
03069030c pramāṇāt parihīnas tu bhaved iti hi me matiḥ
03069031a vayaḥpramāṇaṁ tattulyaṁ rūpeṇa tu viparyayaḥ
03069031c nalaṁ sarvaguṇair yuktaṁ manye bāhukam antataḥ
03069032a evaṁ vicārya bahuśo vārṣṇeyaḥ paryacintayat
03069032c hr̥dayena mahārāja puṇyaślokasya sārathiḥ
03069033a r̥tuparṇas tu rājendra bāhukasya hayajñatām
03069033c cintayan mumude rājā sahavārṣṇeyasārathiḥ
03069034a balaṁ vīryaṁ tathotsāhaṁ hayasaṁgrahaṇaṁ ca tat
03069034c paraṁ yatnaṁ ca saṁprekṣya parāṁ mudam avāpa ha
03070001- br̥hadaśva uvāca
03070001a sa nadīḥ parvatāṁś caiva vanāni ca sarāṁsi ca
03070001c acireṇāticakrāma khecaraḥ khe carann iva
03070002a tathā prayāte tu rathe tadā bhāṅgasvarir nr̥paḥ
03070002c uttarīyam athāpaśyad bhraṣṭaṁ parapuraṁjayaḥ
03070003a tataḥ sa tvaramāṇas tu paṭe nipatite tadā
03070003c grahīṣyāmīti taṁ rājā nalam āha mahāmanāḥ
03070004a nigr̥hṇīṣva mahābuddhe hayān etān mahājavān
03070004c vārṣṇeyo yāvad etaṁ me paṭam ānayatām iti
03070005a nalas taṁ pratyuvācātha dūre bhraṣṭaḥ paṭas tava
03070005c yojanaṁ samatikrānto na sa śakyas tvayā punaḥ
03070006a evam ukte nalenātha tadā bhāṅgasvarir nr̥paḥ
03070006c āsasāda vane rājan phalavantaṁ bibhītakam
03070007a taṁ dr̥ṣṭvā bāhukaṁ rājā tvaramāṇo ’bhyabhāṣata
03070007c mamāpi sūta paśya tvaṁ saṁkhyāne paramaṁ balam
03070008a sarvaḥ sarvaṁ na jānāti sarvajño nāsti kaś cana
03070008c naikatra pariniṣṭhāsti jñānasya puruṣe kva cit
03070009a vr̥kṣe ’smin yāni parṇāni phalāny api ca bāhuka
03070009c patitāni ca yāny atra tatraikam adhikaṁ śatam
03070009e ekapatrādhikaṁ patraṁ phalam ekaṁ ca bāhuka
03070010a pañca koṭyo ’tha patrāṇāṁ dvayor api ca śākhayoḥ
03070010c pracinuhy asya śākhe dve yāś cāpy anyāḥ praśākhikāḥ
03070010e ābhyāṁ phalasahasre dve pañconaṁ śatam eva ca
03070011a tato rathād avaplutya rājānaṁ bāhuko ’bravīt
03070011c parokṣam iva me rājan katthase śatrukarśana
03070012a atha te gaṇite rājan vidyate na parokṣatā
03070012c pratyakṣaṁ te mahārāja gaṇayiṣye bibhītakam
03070013a ahaṁ hi nābhijānāmi bhaved evaṁ na veti ca
03070013c saṁkhyāsyāmi phalāny asya paśyatas te janādhipa
03070013e muhūrtam iva vārṣṇeyo raśmīn yacchatu vājinām
03070014a tam abravīn nr̥paḥ sūtaṁ nāyaṁ kālo vilambitum
03070014c bāhukas tv abravīd enaṁ paraṁ yatnaṁ samāsthitaḥ
03070015a pratīkṣasva muhūrtaṁ tvam atha vā tvarate bhavān
03070015c eṣa yāti śivaḥ panthā yāhi vārṣṇeyasārathiḥ
03070016a abravīd r̥tuparṇas taṁ sāntvayan kurunandana
03070016c tvam eva yantā nānyo ’sti pr̥thivyām api bāhuka
03070017a tvatkr̥te yātum icchāmi vidarbhān hayakovida
03070017c śaraṇaṁ tvāṁ prapanno ’smi na vighnaṁ kartum arhasi
03070018a kāmaṁ ca te kariṣyāmi yan māṁ vakṣyasi bāhuka
03070018c vidarbhān yadi yātvādya sūryaṁ darśayitāsi me
03070019a athābravīd bāhukas taṁ saṁkhyāyemaṁ bibhītakam
03070019c tato vidarbhān yāsyāmi kuruṣvedaṁ vaco mama
03070020a akāma iva taṁ rājā gaṇayasvety uvāca ha
03070020c so ’vatīrya rathāt tūrṇaṁ śātayām āsa taṁ drumam
03070021a tataḥ sa vismayāviṣṭo rājānam idam abravīt
03070021c gaṇayitvā yathoktāni tāvanty eva phalāni ca
03070022a atyadbhutam idaṁ rājan dr̥ṣṭavān asmi te balam
03070022c śrotum icchāmi tāṁ vidyāṁ yathaitaj jñāyate nr̥pa
03070023a tam uvāca tato rājā tvarito gamane tadā
03070023c viddhy akṣahr̥dayajñaṁ māṁ saṁkhyāne ca viśāradam
03070024a bāhukas tam uvācātha dehi vidyām imāṁ mama
03070024c matto ’pi cāśvahr̥dayaṁ gr̥hāṇa puruṣarṣabha
03070025a r̥tuparṇas tato rājā bāhukaṁ kāryagauravāt
03070025c hayajñānasya lobhāc ca tathety evābravīd vacaḥ
03070026a yatheṣṭaṁ tvaṁ gr̥hāṇedam akṣāṇāṁ hr̥dayaṁ param
03070026c nikṣepo me ’śvahr̥dayaṁ tvayi tiṣṭhatu bāhuka
03070026e evam uktvā dadau vidyām r̥tuparṇo nalāya vai
03070027a tasyākṣahr̥dayajñasya śarīrān niḥsr̥taḥ kaliḥ
03070027c karkoṭakaviṣaṁ tīkṣṇaṁ mukhāt satatam udvaman
03070028a kales tasya tadārtasya śāpāgniḥ sa viniḥsr̥taḥ
03070028c sa tena karśito rājā dīrghakālam anātmavān
03070029a tato viṣavimuktātmā svarūpam akarot kaliḥ
03070029c taṁ śaptum aicchat kupito niṣadhādhipatir nalaḥ
03070030a tam uvāca kalir bhīto vepamānaḥ kr̥tāñjaliḥ
03070030c kopaṁ saṁyaccha nr̥pate kīrtiṁ dāsyāmi te parām
03070031a indrasenasya jananī kupitā māśapat purā
03070031c yadā tvayā parityaktā tato ’haṁ bhr̥śapīḍitaḥ
03070032a avasaṁ tvayi rājendra suduḥkham aparājita
03070032c viṣeṇa nāgarājasya dahyamāno divāniśam
03070033a ye ca tvāṁ manujā loke kīrtayiṣyanty atandritāḥ
03070033c matprasūtaṁ bhayaṁ teṣāṁ na kadā cid bhaviṣyati
03070034a evam ukto nalo rājā nyayacchat kopam ātmanaḥ
03070034c tato bhītaḥ kaliḥ kṣipraṁ praviveśa bibhītakam
03070034e kalis tv anyena nādr̥śyat kathayan naiṣadhena vai
03070035a tato gatajvaro rājā naiṣadhaḥ paravīrahā
03070035c saṁpranaṣṭe kalau rājan saṁkhyāyātha phalāny uta
03070036a mudā paramayā yuktas tejasā ca pareṇa ha
03070036c ratham āruhya tejasvī prayayau javanair hayaiḥ
03070036e bibhītakaś cāpraśastaḥ saṁvr̥ttaḥ kalisaṁśrayāt
03070037a hayottamān utpatato dvijān iva punaḥ punaḥ
03070037c nalaḥ saṁcodayām āsa prahr̥ṣṭenāntarātmanā
03070038a vidarbhābhimukho rājā prayayau sa mahāmanāḥ
03070038c nale tu samatikrānte kalir apy agamad gr̥hān
03070039a tato gatajvaro rājā nalo ’bhūt pr̥thivīpate
03070039c vimuktaḥ kalinā rājan rūpamātraviyojitaḥ
03071001- br̥hadaśva uvāca
03071001a tato vidarbhān saṁprāptaṁ sāyāhne satyavikramam
03071001c r̥tuparṇaṁ janā rājñe bhīmāya pratyavedayan
03071002a sa bhīmavacanād rājā kuṇḍinaṁ prāviśat puram
03071002c nādayan rathaghoṣeṇa sarvāḥ sopadiśo daśa
03071003a tatas taṁ rathanirghoṣaṁ nalāśvās tatra śuśruvuḥ
03071003c śrutvā ca samahr̥ṣyanta pureva nalasaṁnidhau
03071004a damayantī ca śuśrāva rathaghoṣaṁ nalasya tam
03071004c yathā meghasya nadato gambhīraṁ jaladāgame
03071005a nalena saṁgr̥hīteṣu pureva nalavājiṣu
03071005c sadr̥śaṁ rathanirghoṣaṁ mene bhaimī tathā hayāḥ
03071006a prāsādasthāś ca śikhinaḥ śālāsthāś caiva vāraṇāḥ
03071006c hayāś ca śuśruvus tatra rathaghoṣaṁ mahīpateḥ
03071007a te śrutvā rathanirghoṣaṁ vāraṇāḥ śikhinas tathā
03071007c praṇedur unmukhā rājan meghodayam ivekṣya ha
03071008- damayanty uvāca
03071008a yathāsau rathanirghoṣaḥ pūrayann iva medinīm
03071008c mama hlādayate ceto nala eṣa mahīpatiḥ
03071009a adya candrābhavaktraṁ taṁ na paśyāmi nalaṁ yadi
03071009c asaṁkhyeyaguṇaṁ vīraṁ vinaśiṣyāmy asaṁśayam
03071010a yadi vai tasya vīrasya bāhvor nādyāham antaram
03071010c praviśāmi sukhasparśaṁ vinaśiṣyāmy asaṁśayam
03071011a yadi māṁ meghanirghoṣo nopagacchati naiṣadhaḥ
03071011c adya cāmīkaraprakhyo vinaśiṣyāmy asaṁśayam
03071012a yadi māṁ siṁhavikrānto mattavāraṇavāraṇaḥ
03071012c nābhigacchati rājendro vinaśiṣyāmy asaṁśayam
03071013a na smarāmy anr̥taṁ kiṁ cin na smarāmy anupākr̥tam
03071013c na ca paryuṣitaṁ vākyaṁ svaireṣv api mahātmanaḥ
03071014a prabhuḥ kṣamāvān vīraś ca mr̥dur dānto jitendriyaḥ
03071014c raho ’nīcānuvartī ca klībavan mama naiṣadhaḥ
03071015a guṇāṁs tasya smarantyā me tatparāyā divāniśam
03071015c hr̥dayaṁ dīryata idaṁ śokāt priyavinākr̥tam
03071016- br̥hadaśva uvāca
03071016a evaṁ vilapamānā sā naṣṭasaṁjñeva bhārata
03071016c āruroha mahad veśma puṇyaślokadidr̥kṣayā
03071017a tato madhyamakakṣāyāṁ dadarśa ratham āsthitam
03071017c r̥tuparṇaṁ mahīpālaṁ sahavārṣṇeyabāhukam
03071018a tato ’vatīrya vārṣṇeyo bāhukaś ca rathottamāt
03071018c hayāṁs tān avamucyātha sthāpayām āsatū ratham
03071019a so ’vatīrya rathopasthād r̥tuparṇo narādhipaḥ
03071019c upatasthe mahārāja bhīmaṁ bhīmaparākramam
03071020a taṁ bhīmaḥ pratijagrāha pūjayā parayā tataḥ
03071020c akasmāt sahasā prāptaṁ strīmantraṁ na sma vindati
03071021a kiṁ kāryaṁ svāgataṁ te ’stu rājñā pr̥ṣṭaś ca bhārata
03071021c nābhijajñe sa nr̥patir duhitrarthe samāgatam
03071022a r̥tuparṇo ’pi rājā sa dhīmān satyaparākramaḥ
03071022c rājānaṁ rājaputraṁ vā na sma paśyati kaṁ cana
03071022e naiva svayaṁvarakathāṁ na ca viprasamāgamam
03071023a tato vigaṇayan rājā manasā kosalādhipaḥ
03071023c āgato ’smīty uvācainaṁ bhavantam abhivādakaḥ
03071024a rājāpi ca smayan bhīmo manasābhivicintayat
03071024c adhikaṁ yojanaśataṁ tasyāgamanakāraṇam
03071025a grāmān bahūn atikramya nādhyagacchad yathātatham
03071025c alpakāryaṁ vinirdiṣṭaṁ tasyāgamanakāraṇam
03071026a naitad evaṁ sa nr̥patis taṁ satkr̥tya vyasarjayat
03071026c viśrāmyatām iti vadan klānto ’sīti punaḥ punaḥ
03071027a sa satkr̥taḥ prahr̥ṣṭātmā prītaḥ prītena pārthivaḥ
03071027c rājapreṣyair anugato diṣṭaṁ veśma samāviśat
03071028a r̥tuparṇe gate rājan vārṣṇeyasahite nr̥pe
03071028c bāhuko ratham āsthāya rathaśālām upāgamat
03071029a sa mocayitvā tān aśvān paricārya ca śāstrataḥ
03071029c svayaṁ caitān samāśvāsya rathopastha upāviśat
03071030a damayantī tu śokārtā dr̥ṣṭvā bhāṅgasvariṁ nr̥pam
03071030c sūtaputraṁ ca vārṣṇeyaṁ bāhukaṁ ca tathāvidham
03071031a cintayām āsa vaidarbhī kasyaiṣa rathanisvanaḥ
03071031c nalasyeva mahān āsīn na ca paśyāmi naiṣadham
03071032a vārṣṇeyena bhaven nūnaṁ vidyā saivopaśikṣitā
03071032c tenāsya rathanirghoṣo nalasyeva mahān abhūt
03071033a āho svid r̥tuparṇo ’pi yathā rājā nalas tathā
03071033c tato ’yaṁ rathanirghoṣo naiṣadhasyeva lakṣyate
03071034a evaṁ vitarkayitvā tu damayantī viśāṁ pate
03071034c dūtīṁ prasthāpayām āsa naiṣadhānveṣaṇe nr̥pa
03072001- damayanty uvāca
03072001a gaccha keśini jānīhi ka eṣa rathavāhakaḥ
03072001c upaviṣṭo rathopasthe vikr̥to hrasvabāhukaḥ
03072002a abhyetya kuśalaṁ bhadre mr̥dupūrvaṁ samāhitā
03072002c pr̥cchethāḥ puruṣaṁ hy enaṁ yathātattvam anindite
03072003a atra me mahatī śaṅkā bhaved eṣa nalo nr̥paḥ
03072003c tathā ca me manastuṣṭir hr̥dayasya ca nirvr̥tiḥ
03072004a brūyāś cainaṁ kathānte tvaṁ parṇādavacanaṁ yathā
03072004c prativākyaṁ ca suśroṇi budhyethās tvam anindite
03072005- br̥hadaśva uvāca
03072005a evaṁ samāhitā gatvā dūtī bāhukam abravīt
03072005c damayanty api kalyāṇī prāsādasthānvavaikṣata
03072006- keśiny uvāca
03072006a svāgataṁ te manuṣyendra kuśalaṁ te bravīmy aham
03072006c damayantyā vacaḥ sādhu nibodha puruṣarṣabha
03072007a kadā vai prasthitā yūyaṁ kimartham iha cāgatāḥ
03072007c tat tvaṁ brūhi yathānyāyaṁ vaidarbhī śrotum icchati
03072008- bāhuka uvāca
03072008a śrutaḥ svayaṁvaro rājñā kausalyena yaśasvinā
03072008c dvitīyo damayantyā vai śvobhūta iti bhāmini
03072009a śrutvā taṁ prasthito rājā śatayojanayāyibhiḥ
03072009c hayair vātajavair mukhyair aham asya ca sārathiḥ
03072010- keśiny uvāca
03072010a atha yo ’sau tr̥tīyo vaḥ sa kutaḥ kasya vā punaḥ
03072010c tvaṁ ca kasya kathaṁ cedaṁ tvayi karma samāhitam
03072011- bāhuka uvāca
03072011a puṇyaślokasya vai sūto vārṣṇeya iti viśrutaḥ
03072011c sa nale vidrute bhadre bhāṅgasvarim upasthitaḥ
03072012a aham apy aśvakuśalaḥ sūdatve ca suniṣṭhitaḥ
03072012c r̥tuparṇena sārathye bhojane ca vr̥taḥ svayam
03072013- keśiny uvāca
03072013a atha jānāti vārṣṇeyaḥ kva nu rājā nalo gataḥ
03072013c kathaṁ cit tvayi vaitena kathitaṁ syāt tu bāhuka
03072014- bāhuka uvāca
03072014a ihaiva putrau nikṣipya nalasyāśubhakarmaṇaḥ
03072014c gatas tato yathākāmaṁ naiṣa jānāti naiṣadham
03072015a na cānyaḥ puruṣaḥ kaś cin nalaṁ vetti yaśasvini
03072015c gūḍhaś carati loke ’smin naṣṭarūpo mahīpatiḥ
03072016a ātmaiva hi nalaṁ vetti yā cāsya tadanantarā
03072016c na hi vai tāni liṅgāni nalaṁ śaṁsanti karhi cit
03072017- keśiny uvāca
03072017a yo ’sāv ayodhyāṁ prathamaṁ gatavān brāhmaṇas tadā
03072017c imāni nārīvākyāni kathayānaḥ punaḥ punaḥ
03072018a kva nu tvaṁ kitava chittvā vastrārdhaṁ prasthito mama
03072018c utsr̥jya vipine suptām anuraktāṁ priyāṁ priya
03072019a sā vai yathā samādiṣṭā tatrāste tvatpratīkṣiṇī
03072019c dahyamānā divārātraṁ vastrārdhenābhisaṁvr̥tā
03072020a tasyā rudantyāḥ satataṁ tena duḥkhena pārthiva
03072020c prasādaṁ kuru vai vīra prativākyaṁ prayaccha ca
03072021a tasyās tat priyam ākhyānaṁ prabravīhi mahāmate
03072021c tad eva vākyaṁ vaidarbhī śrotum icchaty aninditā
03072022a etac chrutvā prativacas tasya dattaṁ tvayā kila
03072022c yat purā tat punas tvatto vaidarbhī śrotum icchati
03072023- br̥hadaśva uvāca
03072023a evam uktasya keśinyā nalasya kurunandana
03072023c hr̥dayaṁ vyathitaṁ cāsīd aśrupūrṇe ca locane
03072024a sa nigr̥hyātmano duḥkhaṁ dahyamāno mahīpatiḥ
03072024c bāṣpasaṁdigdhayā vācā punar evedam abravīt
03072025a vaiṣamyam api saṁprāptā gopāyanti kulastriyaḥ
03072025c ātmānam ātmanā satyo jitasvargā na saṁśayaḥ
03072026a rahitā bhartr̥bhiś caiva na krudhyanti kadā cana
03072026c prāṇāṁś cāritrakavacā dhārayantīha satstriyaḥ
03072027a prāṇayātrāṁ pariprepsoḥ śakunair hr̥tavāsasaḥ
03072027c ādhibhir dahyamānasya śyāmā na kroddhum arhati
03072028a satkr̥tāsatkr̥tā vāpi patiṁ dr̥ṣṭvā tathāgatam
03072028c bhraṣṭarājyaṁ śriyā hīnaṁ kṣudhitaṁ vyasanāplutam
03072029a evaṁ bruvāṇas tad vākyaṁ nalaḥ paramaduḥkhitaḥ
03072029c na bāṣpam aśakat soḍhuṁ praruroda ca bhārata
03072030a tataḥ sā keśinī gatvā damayantyai nyavedayat
03072030c tat sarvaṁ kathitaṁ caiva vikāraṁ caiva tasya tam
03073001- br̥hadaśva uvāca
03073001a damayantī tu tac chrutvā bhr̥śaṁ śokaparāyaṇā
03073001c śaṅkamānā nalaṁ taṁ vai keśinīm idam abravīt
03073002a gaccha keśini bhūyas tvaṁ parīkṣāṁ kuru bāhuke
03073002c ābruvāṇā samīpasthā caritāny asya lakṣaya
03073003a yadā ca kiṁ cit kuryāt sa kāraṇaṁ tatra bhāmini
03073003c tatra saṁceṣṭamānasya saṁlakṣyaṁ te viceṣṭitam
03073004a na cāsya pratibandhena deyo ’gnir api bhāmini
03073004c yācate na jalaṁ deyaṁ samyag atvaramāṇayā
03073005a etat sarvaṁ samīkṣya tvaṁ caritaṁ me nivedaya
03073005c yac cānyad api paśyethās tac cākhyeyaṁ tvayā mama
03073006a damayantyaivam uktā sā jagāmāthāśu keśinī
03073006c niśāmya ca hayajñasya liṅgāni punar āgamat
03073007a sā tat sarvaṁ yathāvr̥ttaṁ damayantyai nyavedayat
03073007c nimittaṁ yat tadā dr̥ṣṭaṁ bāhuke divyamānuṣam
03073008- keśiny uvāca
03073008a dr̥ḍhaṁ śucyupacāro ’sau na mayā mānuṣaḥ kva cit
03073008c dr̥ṣṭapūrvaḥ śruto vāpi damayanti tathāvidhaḥ
03073009a hrasvam āsādya saṁcāraṁ nāsau vinamate kva cit
03073009c taṁ tu dr̥ṣṭvā yathāsaṅgam utsarpati yathāsukham
03073009e saṁkaṭe ’py asya sumahad vivaraṁ jāyate ’dhikam
03073010a r̥tuparṇasya cārthāya bhojanīyam anekaśaḥ
03073010c preṣitaṁ tatra rājñā ca māṁsaṁ subahu pāśavam
03073011a tasya prakṣālanārthāya kumbhas tatropakalpitaḥ
03073011c sa tenāvekṣitaḥ kumbhaḥ pūrṇa evābhavat tadā
03073012a tataḥ prakṣālanaṁ kr̥tvā samadhiśritya bāhukaḥ
03073012c tr̥ṇamuṣṭiṁ samādāya āvidhyainaṁ samādadhat
03073013a atha prajvalitas tatra sahasā havyavāhanaḥ
03073013c tad adbhutatamaṁ dr̥ṣṭvā vismitāham ihāgatā
03073014a anyac ca tasmin sumahad āścaryaṁ lakṣitaṁ mayā
03073014c yad agnim api saṁspr̥śya naiva dahyaty asau śubhe
03073015a chandena codakaṁ tasya vahaty āvarjitaṁ drutam
03073015c atīva cānyat sumahad āścaryaṁ dr̥ṣṭavaty aham
03073016a yat sa puṣpāṇy upādāya hastābhyāṁ mamr̥de śanaiḥ
03073016c mr̥dyamānāni pāṇibhyāṁ tena puṣpāṇi tāny atha
03073017a bhūya eva sugandhīni hr̥ṣitāni bhavanti ca
03073017c etāny adbhutakalpāni dr̥ṣṭvāhaṁ drutam āgatā
03073018- br̥hadaśva uvāca
03073018a damayantī tu tac chrutvā puṇyaślokasya ceṣṭitam
03073018c amanyata nalaṁ prāptaṁ karmaceṣṭābhisūcitam
03073019a sā śaṅkamānā bhartāraṁ nalaṁ bāhukarūpiṇam
03073019c keśinīṁ ślakṣṇayā vācā rudatī punar abravīt
03073020a punar gaccha pramattasya bāhukasyopasaṁskr̥tam
03073020c mahānasāc chr̥taṁ māṁsaṁ samādāyaihi bhāmini
03073021a sā gatvā bāhuke vyagre tan māṁsam apakr̥ṣya ca
03073021c atyuṣṇam eva tvaritā tatkṣaṇaṁ priyakāriṇī
03073021e damayantyai tataḥ prādāt keśinī kurunandana
03073022a socitā nalasiddhasya māṁsasya bahuśaḥ purā
03073022c prāśya matvā nalaṁ sūdaṁ prākrośad bhr̥śaduḥkhitā
03073023a vaiklavyaṁ ca paraṁ gatvā prakṣālya ca mukhaṁ tataḥ
03073023c mithunaṁ preṣayām āsa keśinyā saha bhārata
03073024a indrasenāṁ saha bhrātrā samabhijñāya bāhukaḥ
03073024c abhidrutya tato rājā pariṣvajyāṅkam ānayat
03073025a bāhukas tu samāsādya sutau surasutopamau
03073025c bhr̥śaṁ duḥkhaparītātmā sasvaraṁ prarudoda ha
03073026a naiṣadho darśayitvā tu vikāram asakr̥t tadā
03073026c utsr̥jya sahasā putrau keśinīm idam abravīt
03073027a idaṁ susadr̥śaṁ bhadre mithunaṁ mama putrayoḥ
03073027c tato dr̥ṣṭvaiva sahasā bāṣpam utsr̥ṣṭavān aham
03073028a bahuśaḥ saṁpatantīṁ tvāṁ janaḥ śaṅketa doṣataḥ
03073028c vayaṁ ca deśātithayo gaccha bhadre namo ’stu te
03074001- br̥hadaśva uvāca
03074001a sarvaṁ vikāraṁ dr̥ṣṭvā tu puṇyaślokasya dhīmataḥ
03074001c āgatya keśinī kṣipraṁ damayantyai nyavedayat
03074002a damayantī tato bhūyaḥ preṣayām āsa keśinīm
03074002c mātuḥ sakāśaṁ duḥkhārtā nalaśaṅkāsamutsukā
03074003a parīkṣito me bahuśo bāhuko nalaśaṅkayā
03074003c rūpe me saṁśayas tv ekaḥ svayam icchāmi veditum
03074004a sa vā praveśyatāṁ mātar māṁ vānujñātum arhasi
03074004c viditaṁ vātha vājñātaṁ pitur me saṁvidhīyatām
03074005a evam uktā tu vaidarbhyā sā devī bhīmam abravīt
03074005c duhitus tam abhiprāyam anvajānāc ca pārthivaḥ
03074006a sā vai pitrābhyanujñātā mātrā ca bharatarṣabha
03074006c nalaṁ praveśayām āsa yatra tasyāḥ pratiśrayaḥ
03074007a taṁ tu dr̥ṣṭvā tathāyuktaṁ damayantī nalaṁ tadā
03074007c tīvraśokasamāviṣṭā babhūva varavarṇinī
03074008a tataḥ kāṣāyavasanā jaṭilā malapaṅkinī
03074008c damayantī mahārāja bāhukaṁ vākyam abravīt
03074009a dr̥ṣṭapūrvas tvayā kaś cid dharmajño nāma bāhuka
03074009c suptām utsr̥jya vipine gato yaḥ puruṣaḥ striyam
03074010a anāgasaṁ priyāṁ bhāryāṁ vijane śramamohitām
03074010c apahāya tu ko gacchet puṇyaślokam r̥te nalam
03074011a kiṁ nu tasya mayā kāryam aparāddhaṁ mahīpateḥ
03074011c yo mām utsr̥jya vipine gatavān nidrayā hr̥tām
03074012a sākṣād devān apāhāya vr̥to yaḥ sa mayā purā
03074012c anuvratāṁ sābhikāmāṁ putriṇīṁ tyaktavān katham
03074013a agnau pāṇigr̥hītāṁ ca haṁsānāṁ vacane sthitām
03074013c bhariṣyāmīti satyaṁ ca pratiśrutya kva tad gatam
03074014a damayantyā bruvantyās tu sarvam etad ariṁdama
03074014c śokajaṁ vāri netrābhyām asukhaṁ prāsravad bahu
03074015a atīva kr̥ṣṇatārābhyāṁ raktāntābhyāṁ jalaṁ tu tat
03074015c parisravan nalo dr̥ṣṭvā śokārta idam abravīt
03074016a mama rājyaṁ pranaṣṭaṁ yan nāhaṁ tat kr̥tavān svayam
03074016c kalinā tat kr̥taṁ bhīru yac ca tvām aham atyajam
03074017a tvayā tu dharmabhr̥cchreṣṭhe śāpenābhihataḥ purā
03074017c vanasthayā duḥkhitayā śocantyā māṁ vivāsasam
03074018a sa maccharīre tvacchāpād dahyamāno ’vasat kaliḥ
03074018c tvacchāpadagdhaḥ satataṁ so ’gnāv iva samāhitaḥ
03074019a mama ca vyavasāyena tapasā caiva nirjitaḥ
03074019c duḥkhasyāntena cānena bhavitavyaṁ hi nau śubhe
03074020a vimucya māṁ gataḥ pāpaḥ sa tato ’ham ihāgataḥ
03074020c tvadarthaṁ vipulaśroṇi na hi me ’nyat prayojanam
03074021a kathaṁ nu nārī bhartāram anuraktam anuvratam
03074021c utsr̥jya varayed anyaṁ yathā tvaṁ bhīru karhi cit
03074022a dūtāś caranti pr̥thivīṁ kr̥tsnāṁ nr̥patiśāsanāt
03074022c bhaimī kila sma bhartāraṁ dvitīyaṁ varayiṣyati
03074023a svairavr̥ttā yathākāmam anurūpam ivātmanaḥ
03074023c śrutvaiva caivaṁ tvarito bhāṅgasvarir upasthitaḥ
03074024a damayantī tu tac chrutvā nalasya paridevitam
03074024c prāñjalir vepamānā ca bhītā vacanam abravīt
03075001- damayanty uvāca
03075001a na mām arhasi kalyāṇa pāpena pariśaṅkitum
03075001c mayā hi devān utsr̥jya vr̥tas tvaṁ niṣadhādhipa
03075002a tavābhigamanārthaṁ tu sarvato brāhmaṇā gatāḥ
03075002c vākyāni mama gāthābhir gāyamānā diśo daśa
03075003a tatas tvāṁ brāhmaṇo vidvān parṇādo nāma pārthiva
03075003c abhyagacchat kosalāyām r̥tuparṇaniveśane
03075004a tena vākye hr̥te samyak prativākye tathāhr̥te
03075004c upāyo ’yaṁ mayā dr̥ṣṭo naiṣadhānayane tava
03075005a tvām r̥te na hi loke ’nya ekāhnā pr̥thivīpate
03075005c samartho yojanaśataṁ gantum aśvair narādhipa
03075006a tathā cemau mahīpāla bhaje ’haṁ caraṇau tava
03075006c yathā nāsatkr̥taṁ kiṁ cin manasāpi carāmy aham
03075007a ayaṁ carati loke ’smin bhūtasākṣī sadāgatiḥ
03075007c eṣa muñcatu me prāṇān yadi pāpaṁ carāmy aham
03075008a tathā carati tigmāṁśuḥ pareṇa bhuvanaṁ sadā
03075008c sa vimuñcatu me prāṇān yadi pāpaṁ carāmy aham
03075009a candramāḥ sarvabhūtānām antaś carati sākṣivat
03075009c sa vimuñcatu me prāṇān yadi pāpaṁ carāmy aham
03075010a ete devās trayaḥ kr̥tsnaṁ trailokyaṁ dhārayanti vai
03075010c vibruvantu yathāsatyam ete vādya tyajantu mām
03075011a evam ukte tato vāyur antarikṣād abhāṣata
03075011c naiṣā kr̥tavatī pāpaṁ nala satyaṁ bravīmi te
03075012a rājañ śīlanidhiḥ sphīto damayantyā surakṣitaḥ
03075012c sākṣiṇo rakṣiṇaś cāsyā vayaṁ trīn parivatsarān
03075013a upāyo vihitaś cāyaṁ tvadartham atulo ’nayā
03075013c na hy ekāhnā śataṁ gantā tvad r̥te ’nyaḥ pumān iha
03075014a upapannā tvayā bhaimī tvaṁ ca bhaimyā mahīpate
03075014c nātra śaṅkā tvayā kāryā saṁgaccha saha bhāryayā
03075015a tathā bruvati vāyau tu puṣpavr̥ṣṭiḥ papāta ha
03075015c devadundubhayo nedur vavau ca pavanaḥ śivaḥ
03075016a tad adbhutatamaṁ dr̥ṣṭvā nalo rājātha bhārata
03075016c damayantyāṁ viśaṅkāṁ tāṁ vyapākarṣad ariṁdamaḥ
03075017a tatas tad vastram arajaḥ prāvr̥ṇod vasudhādhipaḥ
03075017c saṁsmr̥tya nāgarājānaṁ tato lebhe vapuḥ svakam
03075018a svarūpiṇaṁ tu bhartāraṁ dr̥ṣṭvā bhīmasutā tadā
03075018c prākrośad uccair āliṅgya puṇyaślokam aninditā
03075019a bhaimīm api nalo rājā bhrājamāno yathā purā
03075019c sasvaje svasutau cāpi yathāvat pratyanandata
03075020a tataḥ svorasi vinyasya vaktraṁ tasya śubhānanā
03075020c parītā tena duḥkhena niśaśvāsāyatekṣaṇā
03075021a tathaiva maladigdhāṅgī pariṣvajya śucismitā
03075021c suciraṁ puruṣavyāghraṁ tasthau sāśrupariplutā
03075022a tataḥ sarvaṁ yathāvr̥ttaṁ damayantyā nalasya ca
03075022c bhīmāyākathayat prītyā vaidarbhyā jananī nr̥pa
03075023a tato ’bravīn mahārājaḥ kr̥taśaucam ahaṁ nalam
03075023c damayantyā sahopetaṁ kālyaṁ draṣṭā sukhoṣitam
03075024a tatas tau sahitau rātriṁ kathayantau purātanam
03075024c vane vicaritaṁ sarvam ūṣatur muditau nr̥pa
03075025a sa caturthe tato varṣe saṁgamya saha bhāryayā
03075025c sarvakāmaiḥ susiddhārtho labdhavān paramāṁ mudam
03075026a damayanty api bhartāram avāpyāpyāyitā bhr̥śam
03075026c ardhasaṁjātasasyeva toyaṁ prāpya vasuṁdharā
03075027a saivaṁ sametya vyapanītatandrī śāntajvarā harṣavivr̥ddhasattvā
03075027c rarāja bhaimī samavāptakāmā śītāṁśunā rātrir ivoditena
03076001- br̥hadaśva uvāca
03076001a atha tāṁ vyuṣito rātriṁ nalo rājā svalaṁkr̥taḥ
03076001c vaidarbhyā sahitaḥ kālyaṁ dadarśa vasudhādhipam
03076002a tato ’bhivādayām āsa prayataḥ śvaśuraṁ nalaḥ
03076002c tasyānu damayantī ca vavande pitaraṁ śubhā
03076003a taṁ bhīmaḥ pratijagrāha putravat parayā mudā
03076003c yathārhaṁ pūjayitvā tu samāśvāsayata prabhuḥ
03076003e nalena sahitāṁ tatra damayantīṁ pativratām
03076004a tām arhaṇāṁ nalo rājā pratigr̥hya yathāvidhi
03076004c paricaryāṁ svakāṁ tasmai yathāvat pratyavedayat
03076005a tato babhūva nagare sumahān harṣanisvanaḥ
03076005c janasya saṁprahr̥ṣṭasya nalaṁ dr̥ṣṭvā tathāgatam
03076006a aśobhayac ca nagaraṁ patākādhvajamālinam
03076006c siktasaṁmr̥ṣṭapuṣpāḍhyā rājamārgāḥ kr̥tās tadā
03076007a dvāri dvāri ca paurāṇāṁ puṣpabhaṅgaḥ prakalpitaḥ
03076007c arcitāni ca sarvāṇi devatāyatanāni ca
03076008a r̥tuparṇo ’pi śuśrāva bāhukacchadminaṁ nalam
03076008c damayantyā samāyuktaṁ jahr̥ṣe ca narādhipaḥ
03076009a tam ānāyya nalo rājā kṣamayām āsa pārthivam
03076009c sa ca taṁ kṣamayām āsa hetubhir buddhisaṁmataḥ
03076010a sa satkr̥to mahīpālo naiṣadhaṁ vismayānvitaḥ
03076010c diṣṭyā sameto dāraiḥ svair bhavān ity abhyanandata
03076011a kaccit tu nāparādhaṁ te kr̥tavān asmi naiṣadha
03076011c ajñātavāsaṁ vasato madgr̥he niṣadhādhipa
03076012a yadi vā buddhipūrvāṇi yady abuddhāni kāni cit
03076012c mayā kr̥tāny akāryāṇi tāni me kṣantum arhasi
03076013- nala uvāca
03076013a na me ’parādhaṁ kr̥tavāṁs tvaṁ svalpam api pārthiva
03076013c kr̥te ’pi ca na me kopaḥ kṣantavyaṁ hi mayā tava
03076014a pūrvaṁ hy asi sakhā me ’si saṁbandhī ca narādhipa
03076014c ata ūrdhvaṁ tu bhūyas tvaṁ prītim āhartum arhasi
03076015a sarvakāmaiḥ suvihitaḥ sukham asmy uṣitas tvayi
03076015c na tathā svagr̥he rājan yathā tava gr̥he sadā
03076016a idaṁ caiva hayajñānaṁ tvadīyaṁ mayi tiṣṭhati
03076016c tad upākartum icchāmi manyase yadi pārthiva
03076017- br̥hadaśva uvāca
03076017a evam uktvā dadau vidyām r̥tuparṇāya naiṣadhaḥ
03076017c sa ca tāṁ pratijagrāha vidhidr̥ṣṭena karmaṇā
03076018a tato gr̥hyāśvahr̥dayaṁ tadā bhāṅgasvarir nr̥paḥ
03076018c sūtam anyam upādāya yayau svapuram eva hi
03076019a r̥tuparṇe pratigate nalo rājā viśāṁ pate
03076019c nagare kuṇḍine kālaṁ nātidīrgham ivāvasat
03077001- br̥hadaśva uvāca
03077001a sa māsam uṣya kaunteya bhīmam āmantrya naiṣadhaḥ
03077001c purād alpaparīvāro jagāma niṣadhān prati
03077002a rathenaikena śubhreṇa dantibhiḥ pariṣoḍaśaiḥ
03077002c pañcāśadbhir hayaiś caiva ṣaṭśataiś ca padātibhiḥ
03077003a sa kampayann iva mahīṁ tvaramāṇo mahīpatiḥ
03077003c praviveśātisaṁrabdhas tarasaiva mahāmanāḥ
03077004a tataḥ puṣkaram āsādya vīrasenasuto nalaḥ
03077004c uvāca dīvyāva punar bahu vittaṁ mayārjitam
03077005a damayantī ca yac cānyan mayā vasu samarjitam
03077005c eṣa vai mama saṁnyāsas tava rājyaṁ tu puṣkara
03077006a punaḥ pravartatāṁ dyūtam iti me niścitā matiḥ
03077006c ekapāṇena bhadraṁ te prāṇayoś ca paṇāvahe
03077007a jitvā parasvam āhr̥tya rājyaṁ vā yadi vā vasu
03077007c pratipāṇaḥ pradātavyaḥ paraṁ hi dhanam ucyate
03077008a na ced vāñchasi tad dyūtaṁ yuddhadyūtaṁ pravartatām
03077008c dvairathenāstu vai śāntis tava vā mama vā nr̥pa
03077009a vaṁśabhojyam idaṁ rājyaṁ mārgitavyaṁ yathā tathā
03077009c yena tenāpy upāyena vr̥ddhānām iti śāsanam
03077010a dvayor ekatare buddhiḥ kriyatām adya puṣkara
03077010c kaitavenākṣavatyāṁ vā yuddhe vā namyatāṁ dhanuḥ
03077011a naiṣadhenaivam uktas tu puṣkaraḥ prahasann iva
03077011c dhruvam ātmajayaṁ matvā pratyāha pr̥thivīpatim
03077012a diṣṭyā tvayārjitaṁ vittaṁ pratipāṇāya naiṣadha
03077012c diṣṭyā ca duṣkr̥taṁ karma damayantyāḥ kṣayaṁ gatam
03077012e diṣṭyā ca dhriyase rājan sadāro ’rinibarhaṇa
03077013a dhanenānena vaidarbhī jitena samalaṁkr̥tā
03077013c mām upasthāsyati vyaktaṁ divi śakram ivāpsarāḥ
03077014a nityaśo hi smarāmi tvāṁ pratīkṣāmi ca naiṣadha
03077014c devane ca mama prītir na bhavaty asuhr̥dgaṇaiḥ
03077015a jitvā tv adya varārohāṁ damayantīm aninditām
03077015c kr̥takr̥tyo bhaviṣyāmi sā hi me nityaśo hr̥di
03077016a śrutvā tu tasya tā vāco bahvabaddhapralāpinaḥ
03077016c iyeṣa sa śiraś chettuṁ khaḍgena kupito nalaḥ
03077017a smayaṁs tu roṣatāmrākṣas tam uvāca tato nr̥paḥ
03077017c paṇāvaḥ kiṁ vyāharase jitvā vai vyāhariṣyasi
03077018a tataḥ prāvartata dyūtaṁ puṣkarasya nalasya ca
03077018c ekapāṇena bhadraṁ te nalena sa parājitaḥ
03077018e saratnakośanicayaḥ prāṇena paṇito ’pi ca
03077019a jitvā ca puṣkaraṁ rājā prahasann idam abravīt
03077019c mama sarvam idaṁ rājyam avyagraṁ hatakaṇṭakam
03077020a vaidarbhī na tvayā śakyā rājāpasada vīkṣitum
03077020c tasyās tvaṁ saparīvāro mūḍha dāsatvam āgataḥ
03077021a na tat tvayā kr̥taṁ karma yenāhaṁ nirjitaḥ purā
03077021c kalinā tat kr̥taṁ karma tvaṁ tu mūḍha na budhyase
03077021e nāhaṁ parakr̥taṁ doṣaṁ tvayy ādhāsye kathaṁ cana
03077022a yathāsukhaṁ tvaṁ jīvasva prāṇān abhyutsr̥jāmi te
03077022c tathaiva ca mama prītis tvayi vīra na saṁśayaḥ
03077023a saubhrātraṁ caiva me tvatto na kadā cit prahāsyati
03077023c puṣkara tvaṁ hi me bhrātā saṁjīvasva śataṁ samāḥ
03077024a evaṁ nalaḥ sāntvayitvā bhrātaraṁ satyavikramaḥ
03077024c svapuraṁ preṣayām āsa pariṣvajya punaḥ punaḥ
03077025a sāntvito naiṣadhenaivaṁ puṣkaraḥ pratyuvāca tam
03077025c puṇyaślokaṁ tadā rājann abhivādya kr̥tāñjaliḥ
03077026a kīrtir astu tavākṣayyā jīva varṣāyutaṁ sukhī
03077026c yo me vitarasi prāṇān adhiṣṭhānaṁ ca pārthiva
03077027a sa tathā satkr̥to rājñā māsam uṣya tadā nr̥paḥ
03077027c prayayau svapuraṁ hr̥ṣṭaḥ puṣkaraḥ svajanāvr̥taḥ
03077028a mahatyā senayā rājan vinītaiḥ paricārakaiḥ
03077028c bhrājamāna ivādityo vapuṣā puruṣarṣabha
03077029a prasthāpya puṣkaraṁ rājā vittavantam anāmayam
03077029c praviveśa puraṁ śrīmān atyartham upaśobhitam
03077029e praviśya sāntvayām āsa paurāṁś ca niṣadhādhipaḥ
03078001- br̥hadaśva uvāca
03078001a praśānte tu pure hr̥ṣṭe saṁpravr̥tte mahotsave
03078001c mahatyā senayā rājā damayantīm upānayat
03078002a damayantīm api pitā satkr̥tya paravīrahā
03078002c prasthāpayad ameyātmā bhīmo bhīmaparākramaḥ
03078003a āgatāyāṁ tu vaidarbhyāṁ saputrāyāṁ nalo nr̥paḥ
03078003c vartayām āsa mudito devarāḍ iva nandane
03078004a tathā prakāśatāṁ yāto jambūdvīpe ’tha rājasu
03078004c punaḥ sve cāvasad rājye pratyāhr̥tya mahāyaśāḥ
03078005a īje ca vividhair yajñair vidhivat svāptadakṣiṇaiḥ
